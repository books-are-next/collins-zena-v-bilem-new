<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zena_v_bilem-12</title>
		<link href="../Styles/zena_v_bil_idstyles.css" rel="stylesheet" type="text/css"/>
	</head>
	<body id="zena_v_bilem" xml:lang="cs-CZ">
		<div>
			<p id="toc_marker-3-2" class="MLP-uroven2-kapitola para-style-override-1">Pokračování příběhu v&#160;podání<br/>paní Catherickové</p>
			<p class="MLP-dopis-bez1radku">Vážený pane,</p>
			<p class="MLP-dopis-bez1radku para-style-override-1">přece jen jste se ke mně nevrátil, jak jste slíbil. Nevadí&#160;– vím už všechno, a&#160;proto Vám také píšu. Všiml jste si něčeho zvláštního v&#160;mé tváři, když jste ode mne odcházel? Uvažovala jsem, zda se již konečně blíží den jeho pádu a&#160;zda Vy jste nástrojem tohoto pádu. Byl jste to tedy přece Vy. Slyšela jsem ovšem i&#160;o&#160;Vaší slabosti: snažil jste se mu zachránit život! Kdyby se Vám to podařilo, byla bych Vás považovala za svého nepřítele. Nepodařilo se Vám to, a&#160;proto Vás považuji za svého přítele. Děkuji Vám. Muži, který toto učinil, něco dlužím. Mohu teď ukojit Vaši zvědavost, a&#160;tím splatím svůj dluh.</p>
			<p class="MLP-dopis para-style-override-1">V&#160;roce dvacátém sedmém jste byl, myslím, malým chlap­cem. Byla jsem tehdy mladá a&#160;krásná a&#160;žila ve starém Wel­minghamu, který je už dnes zbořen. Měla jsem za manžela hlupáka a&#160;kromě toho jsem měla tu čest znát se s&#160;jakýmsi pánem, jehož tu nebudeme jmenovat. K&#160;čemu také? Stejně mu jeho jméno nepatřilo; dnes už to také víte. Musím Vás pochopitelně seznámit s&#160;tím, jak si mě získal. Byla jsem sice chudá, ale měla jsem přání a&#160;tužby jako vznešená dáma, a&#160;on má přání splňoval. Prostě se mi kořil a&#160;zasypával mě dary. Žádná žena se neubrání lichotkám a&#160;darům, zejména jde-li o&#160;dary, po nichž touží. Pochopitelně, že za to něco požadoval&#160;– to přece činí všichni muži. A&#160;co si myslíte, že to bylo? Úplná maličkost! Pouhý klíč od sakristie a&#160;klíč od jisté skříně. Půjčovala jsem mu je tak, aby můj muž o&#160;tom nevěděl. Když jsem se ho ptala, proč chce ty klíče ode mne tak tajně, něco mi pochopitelně nalhal, ale stejně si to mohl ušetřit, nevěřila jsem mu ani slovo. Ale jeho dary mi činily radost a&#160;chtěla jsem jich stále víc. Nu, a&#160;tak dostával ty své klíče, aniž můj manžel o&#160;tom věděl, a&#160;já ho potají sledovala, aniž o&#160;tom on věděl. Šla jsem za ním jednou, dvakrát, čtyřikrát a&#160;počtvrté jsem vypátrala, co dělá. Byla jsem si ovšem vědoma toho, že se dopouští nepravosti, ale mně tím neubližoval, a&#160;proto jsem z&#160;toho nedělala žádný povyk. Ještě jsem totiž neměla zlaté hodinky a&#160;zlatý křížek a&#160;on mi den předtím slíbil, že mi je přiveze z&#160;Londýna. Kdybych byla tehdy věděla, jak velký trest je na jeho provinění, byla bych se okamžitě ke všemu přiznala. Přála jsem si jen jedno: aby se mi se vším svěřil a&#160;všechno mi řekl. Jeho záležitosti mě tehdy zajímaly asi právě tak, jako dnes zajímají mé záležitosti Vás. Mé přání splnil&#160;– proč, poznáte za chvíli. A&#160;teď Vám stručně vylíčím, co jsem se od něho dozvěděla. Teprve po smrti své matky zjistil, jaký byl vlastně vztah mezi ní a&#160;jeho otcem. Otec mu to přiznal a&#160;slíbil, že pro něho učiní vše, co je v&#160;jeho moci. Pak však zemřel a&#160;neučinil nic, ani po sobě nezanechal závěť. A&#160;syn se tedy rozumně postaral sám o&#160;sebe. Ihned se vrátil do Anglie a&#160;převzal otcovský majetek. Nikdo neměl ani tušení o&#160;tom, jak se věci opravdu mají, a&#160;tak nebylo nikoho, kdo by mu jej odmítl vydat. Jeho matka a&#160;otec totiž vždy spolu žili jako manželé, většinu života trávili v&#160;cizině a&#160;společnosti se stranili. Nesetkal se proto s&#160;potížemi. Nemohl si ovšem na svůj majetek půjčit peníze, neboť k&#160;tomu by podle zákona potřeboval svůj křestní list a&#160;oddací list svých rodičů. Křestní list si opatřil snadno, narodil se přece v&#160;cizině a&#160;tam mu jej bez obtíží vystavili. Ale horší už to bylo s&#160;oddacím listem. A&#160;aby tuto nesnáz překonal, přišel do Welminghamu. Jeho matka tu žila pod svým dívčím jménem před tím, než se setkala s&#160;jeho otcem, s&#160;nímž pak žila až do smrti. Ve skutečnosti to byla vdaná žena, která dříve žila se svým manželem v&#160;Irsku. Ten ji však týral a&#160;později od ní odešel k&#160;jiné ženě.</p>
			<p class="MLP-dopis para-style-override-1">Zprvu chtěl jen vytrhnout z&#160;matriky list, který by datem odpovídal možnému sňatku, a&#160;odjet do Londýna a&#160;tam pověřit nějakého advokáta, aby mu opatřil doklad o&#160;sňatku rodičů, jelikož se zápis z&#160;matriky ztratil. Když si však matriku prohlédl, našel na jedné straně s&#160;datem září 1803 volné místo a&#160;toho využil k&#160;falešnému zápisu.</p>
			<p class="MLP-dopis para-style-override-1">Onehdy jste mi řekl, že Vám paní Clementsová všechno vyprávěla. Nemusím Vám proto psát o&#160;onom skandálu, jehož nevinnou obětí jsem se stala. Nevíte však toto: když jsem zjistila, jak se věci mají, požádala jsem onoho muže, který byl důvodem celého pohoršení, aby očistil mou čest. Nechtěla jsem pochopitelně na něm, aby vyjevil plnou pravdu, nýbrž jen aby mému manželovi dal slovo, že se mi křivdí. Ale on rozhodně odmítl a&#160;řekl mi do očí, že je v&#160;jeho zájmu, aby můj manžel i&#160;sousedé věřili v&#160;ono falešné obvinění, neboť pokud budou věřit, nebude nikdo podezírat pravou příčinu našich schůzek. Rozhorlila jsem se a&#160;pohrozila mu, že v&#160;tom případě jim to všechno vyzradím sama. Ale nato mi nevybíravými slovy vysvětlil, že pak budu ztracena právě tak jako on, a&#160;řekl mi, jaký trest by mě čekal. Tu mi svitlo. Uvědomila jsem si, že mě vědomě a&#160;úmyslně vlákal do pasti a&#160;že jsem od nynějška na něm naprosto závislá. Byl ovšem natolik chytrý, že mě nechtěl dohnat k&#160;naprostému zoufalství. Proto mi jako odměnu za mé služby přislíbil pěkný roční důchod, splatný čtvrtletně, ovšem za dvou podmínek. Jednak jsem měla držet jazyk za zuby&#160;– a&#160;to jak ve vlastním, tak i&#160;v&#160;jeho zájmu. A&#160;za druhé jsem nesměla opouštět Welmingham, aniž si předem vyžádám jeho souhlas. Věděl, že s&#160;ženou mé pověsti se nebude nikdo chtít stýkat, a&#160;že tak bude vždy vědět, kde mě může najít.</p>
			<p class="MLP-dopis para-style-override-1">Co mi zbývalo jiného než přistoupit na jeho podmínky, využít jich pro sebe co nejlépe a&#160;podstoupit boj se svými ctihodnými sousedy na jejich vlastní půdě. Tento boj jsem po dlouhém čase vyhrála, o&#160;tom jste se mohl sám přesvědčit. Čas od času jsem odjížděla z&#160;Welminghamu a&#160;můj pán a&#160;velitel mi k&#160;tomu vždy dával velkomyslně souhlas. Nejdéle jsem pobyla v&#160;Limmeridge, kde jsem ošetřovala sestru. Tehdy jsem Annu vzala s&#160;sebou a&#160;nenechala ji u&#160;paní Clementsové, která na ni měla špatný vliv. Dala jsem ji v&#160;Limmeridge do školy a&#160;zámecká paní (taková nijaká osoba, jíž se podařilo ulovit nejhezčího muže v&#160;Anglii) si ji velmi oblíbila a&#160;navykla ji různým hloupostem a&#160;nesmyslům, mezi jiným i&#160;té nerozumné zálibě v&#160;bílých šatech. Po návratu domů jsem se snažila tuto zálibu Anně vytlouci z&#160;hlavy, ale Anna, jak víte, to neměla v&#160;hlavě v&#160;pořádku a&#160;nechtěla si dát říci. Od té doby docházelo mezi námi k&#160;hádkám.</p>
			<p class="MLP-dopis para-style-override-1">Jednou mi můj pán a&#160;velitel odmítl povolit odjezd z&#160;Wel­minghamu. Když jsem dostala jeho zamítavou odpověď, po­padla mě zlost a&#160;v&#160;Annině přítomnosti jsem ho nazvala „podvodníkem, jehož bych mohla zničit, jen kdybych otevřela ústa a&#160;vyzradila jeho tajemství“. Víc jsem toho neřekla, neboť jsem se při pohledu na dceřin dychtivě zvědavý výraz rázem opanovala. Příštího dne přišel bez ohlášení do mého domu. Hned z&#160;jeho prvních slov mi bylo jasno, že lituje svého unáhle­ní a&#160;že přišel jen proto, aby celou věc urovnal. Když spatřil v&#160;pokoji mou dceru, nařídil jí, aby okamžitě odešla. Nikdy se neměli rádi a&#160;on si na ní vyléval vztek, nemohl-li si jej vylít na mně.</p>
			<p class="MLP-dopis para-style-override-1">„Jdi ven!“ zvolal na ni přes rameno. Ona se na něho také podívala přes rameno a&#160;dělala, že se jí to netýká. „Neslyšela jsi?“ zařval. „Jdi z&#160;pokoje!“ „Mluvte se mnou slušně!“ odvětila celá rudá v&#160;obličeji. „Vyhoďte tu svou bláznivou dceru!“ obrátil se ke mně. Když to Anna uslyšela, vybuchla: „Hned se mi omluvte, nebo vyzradím vaše tajemství. Stačí, abych otevřela ústa a&#160;zničím vás.“ Byl to téměř doslova můj výrok, který tu před ním opakovala. Ihned jsem ji vystrčila z&#160;pokoje. Dlouhou chvíli nepromluvil ani slovo a&#160;stál nehnutě, bílý jako křída.</p>
			<p class="MLP-dopis para-style-override-1">Pokoušela jsem se ho uklidnit. Vysvětlovala jsem mu, že Anna jen opakuje jako papoušek slova, která jsem vyřkla v&#160;rozčilení a&#160;kterým stejně vůbec nerozumí. Vždyť mu chtěla jen pohrozit a&#160;pohanět ho za urážlivá slova, která k&#160;ní pronesl. Ale všechno bylo marné, nevěřil mi a&#160;byl přesvědčen, že Anna zná jeho tajemství, že jsem jí je vyzradila. Jediným řešením pro něho bylo dát ji zavřít do blázince.</p>
			<p class="MLP-dopis para-style-override-1">Za těchto okolností jsem musela jednat jako matka. „Žádný ústav pro chudáky!“ prohlásila jsem. „Nepůjde do žádného druhořadého ústavu. Chcete-li ji někam umístit, tak jen do soukromého ústavu.“</p>
			<p class="MLP-dopis para-style-override-1">Přistoupil na můj požadavek a&#160;já jsem nemohla nepřiznat, že toto řešení poskytovalo dvojí výhodu. Jednak bylo o&#160;ni výborně postaráno (jako o&#160;dámu z&#160;nejlepších kruhů, což jsem neopomenula ve městě zdůrazňovat), jednak byla odstraněna z&#160;Welminghamu, kde by byla mohla opakovat své nařčení, a&#160;tak vyvolat podezření. Nevýhodou ovšem bylo, že se v&#160;ní vzbudila prudká nenávist proti tomu, jehož považovala za strůjce svého neštěstí. Současně se její pohrůžka změnila v&#160;jakousi utkvělou myšlenku, která ji neustále pronásledovala.</p>
			<p class="MLP-dopis para-style-override-1">Doufám, že jsem uspokojila Vaši zvědavost. Alespoň jsem se o&#160;to ze všech sil snažila. Už není, co bych Vám mohla o&#160;sobě nebo o&#160;své dceři sdělit, kromě jednoho. Při našem rozhovoru jste vyjádřil pochybnosti o&#160;otcovství mého manžela. Bylo to od Vás velmi neslušné a&#160;nezdvořilé a&#160;ujišťuji Vás, že se proti takovým narážkám co nejpřísněji ohražuji.</p>
			<p class="MLP-dopis para-style-override-1">A&#160;závěrem bych Vás chtěla upozornit, že je zcela zbytečné, abyste se někdy na tento dopis odvolával. Nikdy nepřiznám, že jsem jej psala! I&#160;když se důkaz jistého činu proměnil v&#160;popel, přece jen je obezřetnost stále ještě na místě. Proto také nejsou tyto řádky podepsány, proto je písmo změněno a&#160;proto mám v&#160;úmyslu odevzdat dopis sama za tmy, kdy mě nikdo nepozná a&#160;nikdo mě nebude moci sledovat při návratu do mého domu.</p>
		</div>
</body>
</html>