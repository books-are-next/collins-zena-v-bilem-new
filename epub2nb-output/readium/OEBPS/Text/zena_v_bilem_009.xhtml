<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zena_v_bilem-6</title>
		<link href="../Styles/zena_v_bil_idstyles.css" rel="stylesheet" type="text/css"/>
	</head>
	<body xmlns:xml="http://www.w3.org/XML/1998/namespace" id="zena_v_bilem" xml:lang="cs-CZ">
		<div>
			<p id="toc_marker-2-1" class="MLP-uroven2-kapitola para-style-override-1">Pokračování příběhu v&nbsp;podání <br/>Marian Halcombové</p>
			<p class="MLP-text-uprostred--I-B para-style-override-1">ve výňatcích z&nbsp;jejího deníku</p>
			<p class="MLP-DENIK">Limmeridgeský zámek, 8. listopadu<span class="char-style-override-1"><a id="footnote-27518-1-backlink" class="footnote-link" href="#footnote-27518-1">1</a></span></p>
			<p class="MLP-text-bez1radku para-style-override-1">Dnes ráno od nás odjel pan Gilmore. Rozhovor s&nbsp;Laurou ho zřejmě sklíčil a&nbsp;překvapil, víc než si chtěl přiznat. Jeho vzezření mi při loučení vnuklo obavu, že mu snad Laura neopatrně vyzradila pravý důvod své sklíčenosti a&nbsp;mého strachu. Proto jsem odmítla vyjížďku se sirem Percivalem a&nbsp;odešla raději za Laurou. Když jsem k&nbsp;ní vešla, přecházela netrpělivě po pokoji. Byla rozrušená, a&nbsp;než jsem mohla otevřít ústa, zvolala: „Právě jsem s&nbsp;tebou chtěla mluvit. Pojď a&nbsp;sedni si sem ke mně. Už to nemohu vydržet, chci a&nbsp;musím s&nbsp;tím skoncovat!“</p>
			<p class="MLP-text para-style-override-1">„Jen mi klidně pověz, co mám pro tebe udělat. Poradil ti pan Gilmore něco?“</p>
			<p class="MLP-text para-style-override-1">Zavrtěla hlavou. „Ne, alespoň ne pokud jde o&nbsp;věc, o&nbsp;níž právě přemýšlím. Byl ke mně velmi milý a&nbsp;stydím se ti přiznat, že jsem se předním rozplakala. Jsem tak bezmocná&nbsp;– už se ani nedovedu ovládat! Musím sebrat všechnu odvahu, abych to ukončila!“</p>
			<p class="MLP-text para-style-override-1">„Chceš se konečně zprostit svého závazku?“ zeptala jsem se.</p>
			<p class="MLP-text para-style-override-1">„Ne,“ odpověděla prostě. „Nesmím sama zrušit své zasnoubení. Jediné, co mohu učinit, je říci baronetovi pravdu a&nbsp;ponechat mu na vůli, aby odstoupil od sňatku nikoli snad proto, že ho o&nbsp;to žádám, nýbrž proto, že bude znát celou pravdu.“</p>
			<p class="MLP-text para-style-override-1">„Co je podle tebe celá pravda, Lauro?“</p>
			<p class="MLP-text para-style-override-1">„Musím mu říci, že bych byla ochotně dostála svému slibu, kdyby v&nbsp;mém srdci nebyla vzklíčila láska, která tam nebyla v&nbsp;době, kdy jsem mu slíbila, že se stanu jeho ženou!“</p>
			<p class="MLP-text para-style-override-1">„Lauro, snad by ses k&nbsp;něčemu takovému nesnížila!“</p>
			<p class="MLP-text para-style-override-1">„Ponížila bych se, kdybych dosáhla zrušení zasnoubení tím, že bych mu zatajila, co má právo znát.“</p>
			<p class="MLP-text para-style-override-1">„Nemá ani špetku práva na to, aby o&nbsp;tom věděl!“</p>
			<p class="MLP-text para-style-override-1">„Mýlíš se, Marian. Nemám právo nikoho obelhávat, a&nbsp;především ne muže, jemuž mě otec zaslíbil. Nezlob se na mne, Marian.“</p>
			<p class="MLP-text para-style-override-1">Měla jsem neblahé tušení, že vše skončí špatně, řekla jsem jí však, že učiním, jak si bude přát. Po večeři, při níž byla daleko klidnější a&nbsp;vyrovnanější než jindy, oznámila baronetovi, že si s&nbsp;ním přeje zítra po snídani promluvit a&nbsp;že ji i&nbsp;mne najde v&nbsp;jejím pokoji. Baronet při těchto slovech zbledl, a&nbsp;když jsem mu podala ruku, povšimla jsem si, že se mu trochu chvěje. Zítřejší ráno mělo rozhodnout o&nbsp;jeho budoucnosti a&nbsp;byl si toho zřejmě vědom.</p>
			<p class="MLP-DENIK">9. listopadu</p>
			<p class="MLP-text-bez1radku para-style-override-1">První událost tohoto rána nijak nepovzbudila mou mysl&nbsp;– dostala jsem dopis od chudáka Waltera Hartrighta. Byla to odpověď na mé psaní, v&nbsp;němž jsem mu vylíčila, jak se sir Percival Glyde očistil od podezření vyvolaného dopisem Anny Catherickové. Walter psal, že návrat ke starým zvykům i&nbsp;k&nbsp;starému způsobu života je pro něho velmi obtížný, a&nbsp;prosil mě, abych mu byla nápomocna při hledání nového zaměstnání, které by mu umožnilo na čas opustit Anglii a&nbsp;dostat se do jiného prostředí a&nbsp;mezi nové lidi. V&nbsp;závěru dopisu mi zcela nečekaným a&nbsp;záhadným způsobem naznačil, že od svého návratu do Londýna je neustále pozorován a&nbsp;sledován neznámými muži. Přiznává sice, že nemůže na nikoho ukázat prstem, že však má ve dne v&nbsp;noci pocit pronásledování. Polekalo mě to, neboť mi připadá, jako by mu utkvělé vzpomínky na Lauru narušily mysl. Rozhodla jsem se, že ihned napíšu některým z&nbsp;vlivných matčiných přátel a&nbsp;požádám je, aby pro Waltera něco udělali. Změna místa pobytu i&nbsp;změna povolání mu snad v&nbsp;této životní krizi mohou být spásou.</p>
			<p class="MLP-text para-style-override-1">K&nbsp;naší úlevě se baronet omluvil, že nepřijde ke snídani, že již ráno vypil šálek kávy a&nbsp;nyní tráví čas psaním dopisů. Navštíví nás, hodí-li se to, v&nbsp;jedenáct hodin. Laura byla dnes ráno neobvykle klidná a&nbsp;klidnou zůstala i&nbsp;ve chvíli, kdy jsme na pohovce v&nbsp;jejím pokoji čekaly na příchod sira Percivala.</p>
			<p class="MLP-text para-style-override-1">Když na hodinách nad krbem odbilo jedenáct, zaklepal sir Per­cival na dveře a&nbsp;vešel. Každý rys jeho tváře prozrazoval potlačovanou úzkost a&nbsp;rozčilení. Usedl ke stolu naproti nám a&nbsp;pozorně se na nás díval. Byl bledší než Laura. Ve snaze, aby zachoval zdání o&nbsp;své obvyklé rozvaze, pronesl napřed několik bezvýznamných vět. Ale v&nbsp;jeho hlase se zračilo vzrušení a&nbsp;tíseň vyzařující mu z&nbsp;očí se nedala skrýt. Jistě to cítil sám, neboť se náhle v&nbsp;půli věty odmlčel a&nbsp;vzdal se všech dalších pokusů zakrývat své rozpaky. A&nbsp;po chvilce mrtvého ticha ho Laura oslovila: „Chtěla bych si s&nbsp;vámi pohovořit o&nbsp;něčem, co je pro nás oba velmi důležité. Má sestra je zde s&nbsp;námi, protože mě její přítomnost posiluje a&nbsp;dodává sebedůvěry, nedala však popud k&nbsp;jedinému slovu z&nbsp;toho, co vám nyní řeknu. Jistě mě chápete, o&nbsp;tom jsem zcela přesvědčena.“</p>
			<p class="MLP-text para-style-override-1">Sir Percival se uklonil na znamení souhlasu.</p>
			<p class="MLP-text para-style-override-1">„Marian mi tlumočila váš vzkaz,“ pokračovala Laura, „že nebudete trvat na našem zasnoubení, požádám-li vás o&nbsp;jeho zrušení. Je to od vás vskutku velmi šlechetné. Jsem vám za vaši nabídku vděčna a&nbsp;jsem přesvědčena, že činím jen správně, odmítnu-li ji.“</p>
			<p class="MLP-text para-style-override-1">Napětí, které se baronetovi jevilo ve tváři, poněkud polevilo. Všimla jsem si však, že i&nbsp;nadále neklidně podupává nohou pod stolem a&nbsp;usoudila jsem, že je stále zmítán úzkostmi.</p>
			<p class="MLP-text para-style-override-1">Laura pokračovala: „Když jsem přijala vaši nabídku k&nbsp;sňatku, řídila jsem se radou svého otce, v&nbsp;němž jsem vždy spatřovala svého nejlepšího rádce a&nbsp;nejoddanějšího ochránce a&nbsp;přítele. Ještě dnes jsem přesvědčena o&nbsp;tom, že věděl, co je pro mne nejlepší, a&nbsp;že jeho přání a&nbsp;naděje mají být i&nbsp;mými.“</p>
			<p class="MLP-text para-style-override-1">Hlas se jí poprvé zachvěl. Jedna její ruka mi vklouzla na klín a&nbsp;pevně sevřela mou ruku. Po chvilce mlčení promluvil sir Percival: „Smím se zeptat, zda jsem se někdy ukázal být nehodným důvěry, která mi dosud sloužila k&nbsp;největší cti?“</p>
			<p class="MLP-text para-style-override-1">„Na vašem chování jsem nenašla nic, co by se vám dalo vytknout. Řekla jsem vám toto vše proto, abych vám dokázala, jak jsem vám zavázána. Proto se také zrušení našeho zasnoubení musí stát výhradně z&nbsp;vaší svobodné vůle a&nbsp;rozhodnutí&nbsp;– nikoli z&nbsp;mého.“</p>
			<p class="MLP-text para-style-override-1">Baronet náhle přestal neklidně podupávat nohou a&nbsp;dychtivě se naklonil přes stůl. „Z&nbsp;mého rozhodnutí? A&nbsp;jaký bych mohl mít důvod k&nbsp;takovému kroku?“ zeptal se.</p>
			<p class="MLP-text para-style-override-1">Tu jsem slyšela, jak se Lauře zrychlil dech, a&nbsp;ucítila, jak ledová je její ruka.</p>
			<p class="MLP-text para-style-override-1">„Důvodem je skutečnost, že se u&nbsp;mne udála změna, která vás i&nbsp;mne opravňuje ke zrušení našeho zasnoubení.“ Baronetova tvář náhle znovu zbledla a&nbsp;rty ztratily svou barvu. Pozdvihl paži, kterou se až dosud opíral o&nbsp;stůl, pootočil se na židli a&nbsp;podepřel si hlavu o&nbsp;dlaň, takže jsme ho viděly jen z&nbsp;profilu. Pak se zeptal: „O&nbsp;jakou změnu jde?“</p>
			<p class="MLP-text para-style-override-1">Laura zhluboka vzdychla a&nbsp;opřela se ramenem o&nbsp;mne. Cítila jsem, jak se chvěje, a&nbsp;chtěla jsem promluvit za ni. Varovně mi však stiskla ruku a&nbsp;znovu oslovila baroneta, aniž se však přitom na něho dívala: „Slyšela jsem a&nbsp;také v&nbsp;to věřím, že nejhlubším a&nbsp;nejpravdivějším ze všech citů je náklonnost, kterou má žena chovat ke svému manželovi. Když jsme se zasnoubili, bylo mou povinností, abych vám tuto náklonnost poskytla, pokud bych to dokázala, a&nbsp;vy jste si ji měl získat, pokud byste to dokázal. Odpustíte mi, sire Percivale, přiznávám-li se, že to nedokážu?“</p>
			<p class="MLP-text para-style-override-1">Baronet mlčel. Když ho Laura oslovila, posunul si ruku, o&nbsp;niž si opíral hlavu, tak, že mu skrývala tvář. Seděl bez hnutí. Z&nbsp;ničeho, vůbec z&nbsp;ničeho se nedalo usoudit, jaké tajemství se skrývá v&nbsp;jeho mysli v&nbsp;této chvíli&nbsp;– chvíli, která byla osudným okamžikem jeho i&nbsp;jejího života. Odhodlala jsem se proto, že ho sama přiměji k&nbsp;rozhodnému slovu: „Sire Percivale,“ vpadla jsem ostře, „po tom všem co vám sestra řekla, nemáte pro ni jediného slova? Vždyť jste toho slyšel daleko více, než na co má kterýkoli muž na světě právo!“</p>
			<p class="MLP-text para-style-override-1">Tato unáhlená věta mu poskytla příležitost, na niž zřejmě čekal.</p>
			<p class="MLP-text para-style-override-1">„Dovolte, slečno Halcombová, abych vám připomněl, že jsem se žádného takového práva nedožadoval.“</p>
			<p class="MLP-text para-style-override-1">Tu promluvila znovu Laura: „Doufám, že mé bolestné přiznání nebylo zbytečné a&nbsp;že i&nbsp;nadále budete věřit slovům, která vám ještě chci říci.“</p>
			<p class="MLP-text para-style-override-1">„Tím si můžete být jista,“ odpověděl baronet stručně a&nbsp;znovu se obrátil tváří k&nbsp;nám.</p>
			<p class="MLP-text para-style-override-1">„Odjedete-li, sire Percivale, nyní od nás po slovech, jež jste právě slyšel, neodjedete proto, abych se mohla provdat za jiného muže, nýbrž mi jen umožníte, abych zbytek svého života strávila jako osamělá žena. Mezi mnou a&nbsp;člověkem, o&nbsp;němž se při této příležitosti poprvé a&nbsp;zároveň naposledy ve vaší přítomnosti zmiňuji, nebylo vyměněno jediné slovo, jež by snad bylo výrazem našich vzájemných citů. Je rovněž zcela nepravděpodobné, že bychom se ještě kdy setkali. Snažně vás prosím, ušetřte mě dalších slov a&nbsp;věřte tomu, co jsem vám právě řekla. Řekla jsem již vše, co jsem měla na srdci, a&nbsp;řekla jsem více než dost, abyste měl právo zrušit závazek, který jste na sebe vzal.“</p>
			<p class="MLP-text para-style-override-1">„Řekla jste vskutku více než dost,“ odpověděl baronet, „aby se nejtouženější věcí mého života stala snaha naše zasnoubení zachovat!“ Po těchto slovech vstal ze židle a&nbsp;přistoupil k&nbsp;místu, kde jsme seděly.</p>
			<p class="MLP-text para-style-override-1">Laura sebou prudce trhla a&nbsp;překvapením slabě vykřikla. Ukázalo se, že její ušlechtilé chování je jejím vlastním nepřítelem a&nbsp;že zničilo všechny naděje, které chovala. Obávala jsem se toho hned od počátku rozmluvy.</p>
			<p class="MLP-text para-style-override-1">„Ponechala jste rozhodnutí na mně, slečno Fairlieová,“ pokračoval baronet. „Nejsem přece takový bezcitný člověk, jenž by se vzdal ženy, která právě dokázala, že je tou nejušlechtilejší ženou pod sluncem.“ Hovořil zaníceně a&nbsp;procítěně, s&nbsp;tak vášnivým nadšením, a&nbsp;přece s&nbsp;tak dokonalým jemnocitem, že Laura lehce zčervenala a&nbsp;pátravě mu pohlédla do tváře: „Nemáte pravdu, baronete, jsem tou nejbídnější ženou, musím-li vstoupit do manželství, do něhož nemohu přinést lásku.“</p>
			<p class="MLP-text para-style-override-1">„Snad se láska dostaví později, v&nbsp;budoucnu, bude-li jedním ze životních cílů manželových zasloužit si ji?“</p>
			<p class="MLP-text para-style-override-1">„Nikdy!“ odvětila Laura. „Trváte-li na tom, aby k&nbsp;sňatku došlo, pak budu vaší věrnou manželkou, ale milovat vás nikdy nebudu, to vím!“</p>
			<p class="MLP-text para-style-override-1">„S&nbsp;vděčností přijímám vaši důvěru a&nbsp;věrnost,“ odpověděl baronet. „To nejmenší, co mi můžete nabídnout, je pro mne více, než v&nbsp;co bych mohl doufat od kterékoli jiné ženy na světě.“ Po těchto slovech se chopil Lauřiny ruky, pozvedl ji lehce ke rtům, jemně ji políbil, uklonil se a&nbsp;beze slova opustil pokoj.</p>
			<p class="MLP-text para-style-override-1">Laura se nepohnula a&nbsp;jako zkamenělá upřeně se dívala k&nbsp;zemi. Věděla jsem, že její slova byla zbytečná a&nbsp;marná. Jen jsem ji objala a&nbsp;přitiskla k&nbsp;sobě. Zůstaly jsme tak sedět dlouho, dokud jsem ji nevybídla k&nbsp;odchodu. Zvuk mého hlasu ji náhle navrátil do přítomnosti. Prudce se ode mne odtrhla a&nbsp;povstala. „Musím se podrobit, Marian. Můj nový život bude mít své těžké povinnosti a&nbsp;jedna z&nbsp;nich již začíná dnes.“</p>
			<p class="MLP-text para-style-override-1">Při těchto slovech přešla ke stolku, na němž měla své malířské náčiní, sebrala je a&nbsp;vložila do zásuvky prádelníku. Zásuvku zamkla a&nbsp;klíč mi podala. „Musím se rozloučit se vším, co mi ho připomíná,“ řekla. „Uschovej klíč, kde se ti hodí, už ho nebudu potřebovat.“</p>
			<p class="MLP-text para-style-override-1">Než jsem mohla pronést jediné slovo, obrátila se ke knihovně a&nbsp;vyňala z&nbsp;ní album, v&nbsp;němž byly kresby Waltera Hartrighta, a&nbsp;spěš­ně mi album vložila do ruky: „Ty mu budeš psát a&nbsp;on bude psát tobě. Dokud budu žít, piš mu vždy, bude-li se na mne ptát, že se mi daří dobře, a&nbsp;nikdy mu neříkej, že jsem nešťastná. Nezarmucuj ho, Marian, prosím, nezarmucuj ho. Zemřu-li dřív než on, dej mu, prosím, tuto malou knížku kreseb a&nbsp;řekni mu, řekni mu za mne, co jsem mu nikdy neřekla sama&nbsp;– že jsem ho milovala!“</p>
			<p class="MLP-DENIK">11. listopadu</p>
			<p class="MLP-text-bez1radku para-style-override-1">Sir Percival měl rozhovor s&nbsp;panem Fairliem, k&nbsp;němuž jsem byla rovněž přizvána.</p>
			<p class="MLP-text para-style-override-1">Zjistila jsem, že se panu Fairliemu při vyhlídce na urovnání „rodinných trampot“ (jak s&nbsp;oblibou nazýval sňatek své neteře) velmi ulevilo. Doposud jsem necítila potřebu říci svůj názor na celou záležitost. Když však svým zdlouhavým způsobem navrhl, aby se co nejdříve stanovilo datum svatby, napadla jsem k&nbsp;svému velkému potěšení jeho nervy tím, že jsem co nejostřeji protestovala proti tomu, aby Laura byla nucena k&nbsp;nějakému ukvapenému rozhodnutí. Pan Fairlie se opřel v&nbsp;křesle, zavřel obě oči a&nbsp;pak chladně opakoval svůj návrh, jako bych nebyla vznesla námitku. Nakonec jsem zásadně odmítla zmínit se o&nbsp;celé záležitosti před Laurou dříve, dokud o&nbsp;ní nezačne hovořit sama z&nbsp;vlastní vůle. Po tomto prohlášení jsem se zvedla k&nbsp;odchodu. Sir Percival se tvářil ztrápeně a&nbsp;velmi rozpačitě a&nbsp;pan Fairlie, natáhnuv své dlouhé nohy před sebe, prohlásil: „Drahoušku Marian! Jak ti závidím tvou odolnou nervovou soustavu! A&nbsp;nebouchej mi tu dveřmi!“</p>
			<p class="MLP-text para-style-override-1">Když jsem přišla k&nbsp;Lauře, věděla již od paní Veseyové, že jsem byla u&nbsp;pana Fairlieho. Ihned se mě ptala, kvůli čemu jsem tam byla volána. Řekla jsem jí o&nbsp;všem, co se stalo, a&nbsp;nijak jsem se nesnažila skrýt své znepokojení a&nbsp;rozhořčení. Její odpověď mě nevýslovně překvapila a&nbsp;zarmoutila&nbsp;– byla to poslední odpověď, jakou bych kdy byla od ní čekala.</p>
			<p class="MLP-text para-style-override-1">„Strýček má pravdu,“ prohlásila. „Už jsem tobě i&nbsp;všem ostatním způsobila příliš mnoho starostí a&nbsp;trápení. Už s&nbsp;tím musím skoncovat, ať sir Percival rozhodne sám!“</p>
			<p class="MLP-text para-style-override-1">Horlivě jsem jí to rozmlouvala, ale nic nemohlo změnit její rozhodnutí.</p>
			<p class="MLP-DENIK">12. listopadu</p>
			<p class="MLP-text-bez1radku para-style-override-1">Při snídani mi sir Percival položil několik otázek a&nbsp;mně nezbývalo než mu sdělit, co Laura řekla. Zatím co jsme spolu rozmlouvali, sešla Laura sama dolů a&nbsp;připojila se k&nbsp;nám. Po snídani se baronetovi podařilo promluvit s&nbsp;Laurou několik slov o&nbsp;samotě v&nbsp;okenním výklenku. Když se rozešli&nbsp;– celý rozhovor netrval déle než dvě nebo tři minuty&nbsp;– odešla Laura s&nbsp;paní Veseyovou a&nbsp;sir Percival přistoupil ke mně. Sdělil mi, že požádal Lauru, aby stanovila den svatby podle vlastní volby a&nbsp;vlastního přání, že však mu Laura řekla, aby svá přání sdělil mně.</p>
			<p class="MLP-text para-style-override-1">Nemám už dost trpělivosti psát dál. V&nbsp;tomto případě, právě tak jako v&nbsp;jiných, prosazoval sir Percival své záměry tak, že se mu vzdor všemu nedalo nic vytknout. Jeho přání byla pochopitelně nyní tatáž jako při jeho příchodu k&nbsp;nám. A&nbsp;Laura, která se smířila s&nbsp;nevyhnutelností oběti, setrvává v&nbsp;beznadějné trpnosti. Jsou právě tři hodiny odpoledne a&nbsp;sir Percival nás již opustil, aby připravil svůj dům v&nbsp;Hampshiru k&nbsp;přijetí nevěsty. Nestane-li se něco neočekávaného, co by mohlo svatbě zabránit, bude se sňatek konat přesně v&nbsp;čas, kdy si to baronet přál&nbsp;– před koncem roku!</p>
			<p class="MLP-DENIK">13. listopadu</p>
			<p class="MLP-text-bez1radku para-style-override-1">Strávila jsem bezesnou noc starostmi o&nbsp;Lauru. K&nbsp;ránu jsem dospěla k&nbsp;rozhodnutí, že musíme změnit prostředí, abych Lauru vyrvala z&nbsp;otupělosti. Napsala jsem proto Arnoldovým do Yorkshiru. Jsou to prostí, laskaví a&nbsp;pohostinní lidé a&nbsp;Laura je zná již od dětství. Když jsem dopis odeslala, oznámila jsem Lauře, co jsem učinila. Bylo by mě bývalo potěšilo, kdyby byla vznesla nějaké námitky. Ale kdežpak! Jediné, co řekla, bylo: „S&nbsp;tebou, Marian, půjdu kamkoli. Jistě máš pravdu, změna mi určitě poslouží.“</p>
			<p class="MLP-DENIK">14. listopadu</p>
			<p class="MLP-text-bez1radku para-style-override-1">Napsala jsem panu Gilmorovi a&nbsp;sdělila mu, že k&nbsp;onomu ohavnému sňatku již zřejmě dojde a&nbsp;že mám v&nbsp;úmyslu odjet s&nbsp;Laurou na krátký čas z&nbsp;Limmeridge. Nemohla jsem se však odhodlat vypsat v&nbsp;tomto dopise vše podrobně, bude na to času dost, až se bude blížit konec roku.</p>
			<p class="MLP-DENIK">15. listopadu</p>
			<p class="MLP-text-bez1radku para-style-override-3">Dostala jsem tři dopisy. První od Arnoldů, potěšených vyhlídkou na setkání s&nbsp;Laurou. Druhý od jednoho známého, jemuž jsem psala kvůli Walterovi. V&nbsp;dopise mi sděloval, že měl štěstí a&nbsp;mohl mé prosbě vyhovět. Třetí dopis mi psal nešťastný Walter sám a&nbsp;vřele mi děkoval, že jsem mu umožnila opustit domov, přátele a&nbsp;vlast. Z&nbsp;Liverpoolu odjíždí do Střední Ameriky výprava, která tam bude provádět vykopávky ve zříceninách starých měst. Kreslíř, který měl původně jet s&nbsp;výpravou, zřejmě ztratil v&nbsp;posledním okamžiku odvahu a&nbsp;Walter nastoupí na jeho místo. Byl přijat na dobu nejméně šesti měsíců ode dne přistání v&nbsp;Hondurasu, a&nbsp;budou-li vykopávky úspěšné a&nbsp;vystačí-li finanční prostředky, pak se tam výprava zdrží další rok. Jeho dopis končil slibem, že mi před odjezdem napíše ještě několik řádek na rozloučenou z&nbsp;paluby lodi.<span></span></p>
			<p class="MLP-DENIK">16. listopadu</p>
			<p class="MLP-text-bez1radku para-style-override-1">Kočár je přede dveřmi. Odjíždíme dnes s&nbsp;Laurou na návštěvu k&nbsp;Arnoldovým.</p>
			<p class="MLP-DENIK">23. listopadu</p>
			<p class="MLP-text-bez1radku para-style-override-1">Týdenní pobyt v&nbsp;novém prostředí a&nbsp;mezi zdejšími srdečnými lidmi Lauře hodně prospěl, i&nbsp;když ne tolik, jak jsem doufala. Rozhodla jsem se, že tu zůstaneme alespoň o&nbsp;týden déle. Je zbytečné vracet se do Limmeridge, dříve než to bude nezbytně třeba.</p>
			<p class="MLP-DENIK">24. listopadu</p>
			<p class="MLP-text-bez1radku para-style-override-1">Smutná zpráva v&nbsp;dnešní ranní poště. Výprava do Střední Ameriky odplula 21. t. m. Ztratily jsme věrného přítele, Walter Hartright opustil Anglii.</p>
			<p class="MLP-DENIK">25. listopadu</p>
			<p class="MLP-text-bez1radku para-style-override-1">Smutné zprávy včera, strašné zprávy dnes. Sir Percival Glyde napsal panu Fairliemu a&nbsp;pan Fairlie napsal Lauře a&nbsp;mně a&nbsp;povolal nás ihned zpět do Limmeridge. Co to může znamenat? Byl snad za naší nepřítomnosti stanoven den sňatku?</p>
			<p class="MLP-DENIK">27. listopadu</p>
			<p class="MLP-text-bez1radku para-style-override-1">Opět zpět v&nbsp;Limmeridge. Mé tušení se splnilo. Svatba byla určena na 22. prosince. Sir Percival totiž oznámil panu Fairliemu, že opravy jeho domu v&nbsp;Hampshiru potrvají déle, než původně předpokládal, a&nbsp;že určení dne svatby by mu usnadnilo přesné rozvržení postupu prací. Rovněž by již mohl rozeslat své omluvy přátelům, kteří ho měli letošní zimu navštívit a&nbsp;kteří rozhodně nebudou moci být přijati, dokud budou v&nbsp;domě řemeslníci. Pan Fairlie ho ve své odpovědi vyzval, aby tedy určil vhodný den sám s&nbsp;výhradou Lauřina schválení, jež se jako její poručník vynasnaží získat. Sir Percival odpověděl obratem, že by se mu nejlépe hodil nějaký den v&nbsp;druhé půli prosince, snad 22., 24. nebo některý jiný den podle toho, jak by se hodilo slečně a&nbsp;jejímu poručníkovi. A&nbsp;protože slečna nebyla přítomna, aby mohla za sebe mluvit, stanovil poručník v&nbsp;její nepřítomnosti nejbližší navržený den&nbsp;– 22. prosince a&nbsp;povolal nás ihned zpět do Limmeridge!</p>
			<p class="MLP-text para-style-override-1">Když jsem tuto novinku oznámila Lauře, proti všemu očekávání&nbsp;– byla přece až dosud ke všemu tak lhostejná a&nbsp;tak trpná&nbsp;– zbledla a&nbsp;prudce se zachvěla: „Ne tak brzy!“ prosila. „Marian, ne tak brzy!“</p>
			<p class="MLP-text para-style-override-1">Tato slova mi postačila. Vstala jsem, abych u&nbsp;pana Fairlieho vybojovala za ni bitvu. Když už jsem kladla ruku na kliku, chytila mě Laura prudce za šaty a&nbsp;zarazila mě.</p>
			<p class="MLP-text para-style-override-1">„Pusť mě!“ zvolala jsem. „Jazyk mi hoří touhou povědět tvému strýci, že všechno nemůže jít po jeho a&nbsp;baronetově vůli!“</p>
			<p class="MLP-text para-style-override-1">Laura hořce vzdychla a&nbsp;nepouštěla mé šaty. „Ne,“ řekla slabým hlasem. „Je příliš pozdě, Marian, příliš pozdě.“</p>
			<p class="MLP-text para-style-override-1">„Není ani o&nbsp;minutu pozdě!“ odsekla jsem. „Rozhodnutí o&nbsp;dni sňatku závisí na nás a&nbsp;věř mi, Lauro, že toho využiji, jak jen toho žena může využít!“</p>
			<p class="MLP-text para-style-override-1">„Způsobí nám to jen ještě víc starostí a&nbsp;zmatků,“ namítla Laura. „Zaseješ tím mezi sebe a&nbsp;strýce nešvár a&nbsp;sir Percival sem přijede a&nbsp;bude mít další důvody ke stížnostem!“</p>
			<p class="MLP-text para-style-override-1">„Tím líp!“ vzkřikla jsem prudce. „Co je nám do jeho důvodů ke stížnostem! Chceš si zlomit srdce jen proto, aby on měl klidnou mysl? Pusť mě, Lauro, šílím, když na to jen pomyslím!“</p>
			<p class="MLP-text para-style-override-1">Náhle se mě Laura změněným hlasem zeptala: „Když jsme byly u&nbsp;Arnoldových, dostala jsi dopis, Marian, že?“</p>
			<p class="MLP-text para-style-override-1">„Myslila jsem, že se my dvě o&nbsp;něm již nikdy nebudeme zmiňovat.“</p>
			<p class="MLP-text para-style-override-1">„Dostala jsi od něho dopis?“ naléhala.</p>
			<p class="MLP-text para-style-override-1">„Ano,“ odpověděla jsem, „musíš-li to vědět.“</p>
			<p class="MLP-text para-style-override-1">„Budeš mu zase psát?“</p>
			<p class="MLP-text para-style-override-1">Váhala jsem. Obávala jsem se zpravit ji o&nbsp;Walterově odjezdu z&nbsp;Anglie. Jak jsem jí jen měla odpovědět, vždyť odjel do míst, kde ho v&nbsp;příštích měsících nebude moci dostihnout žádný dopis.</p>
			<p class="MLP-text para-style-override-1">„Dejme tomu, že mu chci ještě napsat,“ odvětila jsem posléze. „A&nbsp;co pak, Lauro?“</p>
			<p class="MLP-text para-style-override-1">„Nepiš mu nic o&nbsp;dvaadvacátém,“ zašeptala. „Slib mi, Marian, slib mi, že se ani nezmíníš o&nbsp;mém jméně, až mu budeš příště psát.“</p>
			<p class="MLP-text para-style-override-1">Slíbila jsem jí to. Nelze vypsat slovy, s&nbsp;jakou bolestí v&nbsp;srdci jsem jí to slíbila.</p>
			<p class="MLP-text para-style-override-1">„Půjdeš teď k&nbsp;mému strýci?“ zeptala se. „A&nbsp;řekneš mu, že souhlasím s&nbsp;každým jeho rozhodnutím, které považuje za správné? Klidně mě tu nech samotnou, Marian. Budu teď raději chvíli sama.“</p>
			<p class="MLP-text para-style-override-1">Odešla jsem od Laury, prudce jsem vrazila do pokoje pana Fairlieho, zavolala na něho, jak nejhlasitěji jsem mohla, že Laura souhlasí s&nbsp;dvaadvacátým, a&nbsp;vyběhla z&nbsp;pokoje, aniž jsem čekala na odpověď. Zabouchla jsem za sebou dveře a&nbsp;doufám, že jsem nervovou soustavu pana Fairlieho vyvedla pro zbytek dne z&nbsp;rovnováhy.</p>
			<p class="MLP-DENIK">28. listopadu</p>
			<p class="MLP-text-bez1radku para-style-override-1">Dnešního rána jsem si znovu přečetla dopis chudáka Hartrighta na rozloučenou, neboť jsem od včerejška na pochybách, jednám-li správně, že před Laurou tajím, že odcestoval.</p>
			<p class="MLP-text para-style-override-1">Myslím však, že mám přece jen pravdu. Narážky v&nbsp;jeho dopise naznačují, že vedoucí výpravy jsou si vědomi její nebezpečnosti. Rozrušuje-li toto zjištění mne, jak by pak působilo na ni? Uvažuji dokonce o&nbsp;tom, zda bych dopis vlastně neměla spálit, protože v&nbsp;něm Walter opakuje své podezření, že je od svého odjezdu z&nbsp;Limmeridge tajně sledován. Mezi davem, který se shromáždil při naloďování výpravy v&nbsp;Liverpoolu, spatřil tváře oněch dvou mužů, kteří ho sledovali v&nbsp;londýnských ulicích, a&nbsp;při nastupování na loď dokonce zaslechl, jak někdo za ním pronesl jméno Anny Catherickové. Jeho vlastní slova jsou: „Tyto události mají určitý smysl a&nbsp;musí vést k&nbsp;nějakému rozuzlení. Záhada Anny Catherickové není dosud vyjasněna! Snad již nikdy nezkříží mé kroky, zkříží-li však Vaše, pak, slečno Halcombová, využijte příležitosti, lépe než jsem to učinil já. Jsem pevně přesvědčen o&nbsp;tom, co říkám, a&nbsp;snažně Vás prosím, abyste si má slova zapamatovala.“</p>
			<p class="MLP-text para-style-override-1">Dopis jsem přece jen spálila. A&nbsp;popel listu na rozloučenou&nbsp;– snad i&nbsp;posledního, který mi napsal&nbsp;– leží přede mnou v&nbsp;krbu. Je to snad smutné zakončení smutného příběhu?</p>
			<p class="MLP-DENIK">29. listopadu</p>
			<p class="MLP-text-bez1radku para-style-override-1">Přípravy na svatbu byly zahájeny. Švadlena přijela pro příkazy. Při projednávání otázky, na níž jindy každé ženě nejvíce záleží, je Laura zcela lhostejná a&nbsp;trpná. Všechno přenechala mně a&nbsp;švadleně.</p>
			<p class="MLP-DENIK">30. listopadu</p>
			<p class="MLP-text-bez1radku para-style-override-1">Sir Percival nám píše každý den. V&nbsp;posledním dopise nám sdělil, že opravy v&nbsp;jeho domě potrvají ještě čtyři až šest měsíců. Proto na­vrhuje, že by vzhledem k&nbsp;Lauřině křehkému zdraví a&nbsp;blížící se kruté zimě odjel s&nbsp;Laurou na svatební cestu do Říma, a&nbsp;tam by zůstali až do začátku příštího léta. Neschválí-li Laura jeho návrh, je ochoten strávit zimní sezónu v&nbsp;Londýně v&nbsp;nějakém přiměřeně zařízeném domě, protože sám tam dům nemá.</p>
			<p class="MLP-text para-style-override-1">Nepochybovala jsem ani v&nbsp;nejmenším o&nbsp;tom, že jeho první návrh je daleko vhodnější. Rozhodně se nemůžeme vyhnout rozchodu s&nbsp;Laurou. Pojede-li Laura do ciziny, potrvá naše odloučení déle, než kdyby zůstala v&nbsp;Londýně, ale tato smutná skutečnost má na druhé straně tu výhodu, že Lauře pobyt v&nbsp;mírném podnebí nesmírně prospěje a&nbsp;že jí cestování kromě toho pomůže k&nbsp;dosažení duševní rovnováhy a&nbsp;smíří ji s&nbsp;novým způsobem života.</p>
			<p class="MLP-DENIK">1. prosince</p>
			<p class="MLP-text-bez1radku para-style-override-1">Smutný, smutný den. Ani nemám odvahu podrobně jej popsat. Musela jsem dnes promluvit s&nbsp;Laurou o&nbsp;baronetově návrhu svatební cesty. V&nbsp;přesvědčení, že s&nbsp;ní pojedu kamkoli, těšila se jako dítě&nbsp;– a&nbsp;dítětem je v&nbsp;mnohém ohledu stále&nbsp;– že uvidí krásy Florencie, Říma a&nbsp;Neapole. Bylo pro mne nesmírně bolestné rozptýlit její falešné představy a&nbsp;postavit ji před holou pravdu&nbsp;– vysvětlit jí, že po svatbě nestrpí žádný muž soupeře&nbsp;– dokonce ani žádného ženského soupeře&nbsp;– v&nbsp;citech své ženy. Musela jsem ji varovat, že naše naděje na společný život pod její střechou závisí jedině na tom, nevyvolám-li baronetovu žárlivost a&nbsp;nedůvěru tím, že bych hned na počátku jejich manželství stála mezi ním a&nbsp;jeho ženou v&nbsp;postavení vyvoleného důvěrníka nejtajnějších myšlenek jeho ženy. A&nbsp;tak byl přijat první návrh. Odjedou do Itálie a&nbsp;po jejich návratu do Anglie budu u&nbsp;nich se souhlasem sira Percivala žít.</p>
			<p class="MLP-DENIK">16. prosince</p>
			<p class="MLP-text-bez1radku para-style-override-1">O&nbsp;posledních dvou týdnech toho není mnoho co psát. Šaty jsou již téměř všechny hotovy a&nbsp;z&nbsp;Londýna nám sem již poslali nová zavazadla. Chudinka Laura se ode mne téměř nehne na krok a&nbsp;včera v&nbsp;noci, když jsme ani jedna nemohly spát, vlezla si ke mně do postele a&nbsp;smutně se mnou rozmlouvala. Svatba se bude konat v&nbsp;limmeridgeském kostele a&nbsp;nikdo z&nbsp;našich sousedů k&nbsp;ní, bohudík, nebude přizván. Jediným návštěvníkem bude náš starý přítel dobrý pan Arnold, který bude Lauřiným svědkem, protože strýcovi jeho chatrné zdraví nedovoluje, aby při nynějším nevlídném počasí vycházel z&nbsp;domu.</p>
			<p class="MLP-DENIK">17. prosince</p>
			<p class="MLP-text-bez1radku para-style-override-1">Dnes přijel sir Percival a&nbsp;přivezl překrásné svatební dary.</p>
			<p class="MLP-DENIK">18. prosince</p>
			<p class="MLP-text-bez1radku para-style-override-1">Protože jsem se dnes dopoledne cítila unavena a&nbsp;sklíčena, nechala jsem u&nbsp;Laury paní Veseyovou a&nbsp;vyšla jsem si opět jednou na delší procházku, na jakou jsem se v&nbsp;poslední době už dlouho nevypravila. Namířila jsem k&nbsp;Toddovu dvoru a&nbsp;jaké bylo mé překvapení, když jsem v&nbsp;půli cesty spatřila sira Percivala, který rychle kráčel proti mně směrem od statku. Když jsme se setkali, ani nečekal na mou otázku a&nbsp;rovnou mi sdělil, že byl na statku, aby se pozeptal pana Todda nebo jeho manželky, zda nedostali nějaké zprávy o&nbsp;Anně Catherickové.</p>
			<p class="MLP-text para-style-override-1">„Zřejmě jste se nic nedověděl?“ poznamenala jsem.</p>
			<p class="MLP-text para-style-override-1">„Skutečně nevědí nic,“ odpověděl. „Začínám se opravdu obávat, že se nám ztratila. Nevíte náhodou,“ a&nbsp;tu se na mne pozorně zahleděl, „zda by nám onen umělec&nbsp;– pan Hartright&nbsp;– nemohl o&nbsp;ní dát nějakou zprávu?“</p>
			<p class="MLP-text para-style-override-1">„Od té doby, co odtud odjel, ji ani neviděl, ani o&nbsp;ní neslyšel,“ odpověděla jsem.</p>
			<p class="MLP-text para-style-override-3">„To je velmi smutné,“ řekl sir Percival s&nbsp;přízvukem zklamaného člověka, ale přesto se přitom tvářil jako někdo, komu se velmi ulevilo. „Nelze ani říci, s&nbsp;jakými nebezpečími se takové nešťastné stvoření může setkat. Ani nevíte, jak mě mrzí, že se mi nepodařilo dát ji opět pod dozor a&nbsp;péči, kterou tak nutně potřebuje!“ Nyní vypadal, jako by ho to opravdu mrzelo. Řekla jsem mu několik uklidňujících slov a&nbsp;pak jsme se spolu vrátili k&nbsp;zámku.<span></span></p>
			<p class="MLP-DENIK">19. prosince</p>
			<p class="MLP-text-bez1radku para-style-override-1">Dnes jsem si pohovořila s&nbsp;baronetem o&nbsp;Lauřině přání, abych po jejich návratu z&nbsp;Itálie s&nbsp;nimi žila v&nbsp;jejich domě. Sotva jsem učinila první náznak, baronet mě vřele uchopil za ruku a&nbsp;prohlásil, že jsem vyslovila nabídku, kterou se mi právě chystal učinit. Jsem prý ta nejvhodnější společnice pro jeho ženu. Pak jsme rozprávěli o&nbsp;jejich svatební cestě a&nbsp;baronet se zmínil o&nbsp;anglické společnosti, do níž hodlá v&nbsp;Římě Lauru uvést. Jmenoval řadu přátel, s&nbsp;nimiž se má v&nbsp;cizině setkat. Všichni, pokud se mohu upamatovat, jsou až na jedinou výjimku Angličané. Tou výjimkou je hrabě Fosco.</p>
			<p class="MLP-text para-style-override-1">Zmínka o&nbsp;hraběti a&nbsp;zjištění, že se hrabě i&nbsp;jeho žena setkají na pevnině s&nbsp;baronetem a&nbsp;Laurou, jsou prvním kladným znamením chystaného sňatku. Snad se tím konečně odstraní stará rodinná rozepře. Sir Percival a&nbsp;hrabě Fosco jsou staří přátelé, a&nbsp;jejich ženy se tedy budou muset stýkat jako přítelkyně, takže hraběnka Fosková se snad už nebude moci vyhýbat Lauře, jak to až dosud činila, ačkoli je její tetou. Byla to za mlada jedna z&nbsp;nejjízlivějších žen, s&nbsp;jakými jsem se kdy setkala&nbsp;– rozmarná, přemrštěná a&nbsp;nebetyčně ješitná. Jestliže se jejímu manželovi podařilo napravit jí hlavu, pak si zaslouží vděčnost všech členů rodiny, počínajíc mnou. Ostatně začínám být na toho hraběte zvědavá. Je to nejbližší baronetův přítel, a&nbsp;proto vyvolává můj největší zájem. Ani já, ani Laura jsme ho nikdy neviděly. Jediné, co o&nbsp;něm víme, je, že kdysi v&nbsp;Římě zachránil sira Percivala před oloupením a&nbsp;zavražděním.</p>
			<p class="MLP-DENIK">21. prosince</p>
			<p class="MLP-text-bez1radku para-style-override-1">Myslím, že nikdo v&nbsp;celém domě neví, jak tento den uběhl! Panoval nevýslovný zmatek, jedna událost stíhala druhou. Všichni jsme byli uspěchaní, všichni jsme neklidně čekali na zítřek. Zejména sir Percival byl neobyčejně rozčilen, nevydržel na jednom místě ani pět minut, neustále vycházel z&nbsp;domu a&nbsp;zase se vracel. A&nbsp;nejhorší bylo, že v&nbsp;pozadí mých a&nbsp;Lauřiných myšlenek bylo neustálé vědomí nadcházejícího rozchodu. Poprvé po letech jsme se bály pohledět si do tváře a&nbsp;raději jsme celý večer ani spolu nepromluvily. Nemohu už dále. Ať mi již budoucnost chystá jakýkoli žal, na letošní jedenadvacátý prosinec budu vždy pohlížet jako na nejbezútěšnější a&nbsp;nejnešťastnější den svého života.</p>
			<p class="MLP-DENIK">22. prosince</p>
			<p class="MLP-text-bez1radku para-style-override-1">7 hodin. Neklidné, vzrušené ráno. Laura právě vstala&nbsp;– v&nbsp;lepší a&nbsp;klidnější náladě než včera.</p>
			<p class="MLP-text para-style-override-1">10 hodin. Laura je již oblečena. Políbily jsme se a&nbsp;slíbily si, že neztratíme odvahu. Za necelou půlhodinu vyjedeme do kostela.</p>
			<p class="MLP-text para-style-override-1">11 hodin. Už je po všem. Sňatek byl uzavřen.</p>
			<p class="MLP-text para-style-override-1">3 hodiny. Odjeli! Pro pláč nevidím&nbsp;– nemohu psát dále!</p>
			<p class="MLP-DENIK">Blackwater, Hampshire, 11. června 1850</p>
			<p class="MLP-text-bez1radku para-style-override-1">Již je tomu šest dlouhých měsíců, co jsme se s&nbsp;Laurou neviděly! Kolik dní ještě musím čekat? Jen jediný, vždyť zítra, dvanáctého června, se naši cestovatelé vrátí do Anglie. Snad si ani nemohu uvědomit, jak jsem šťastna, stěží tomu věřím, že za čtyřiadvacet hodin se opravdu shledám s&nbsp;Laurou. Byla s&nbsp;baronetem po celou zimu v&nbsp;Itálii a&nbsp;pak byli v&nbsp;Tyrolích. Do Anglie se vracejí s&nbsp;hrabětem Foskou a&nbsp;jeho manželkou, kteří se hodlají usadit někde v&nbsp;okolí Londýna, a&nbsp;než se rozhodnou, kde se ubytují, budou trávit letní měsíce zde v&nbsp;Blackwateru. Zatím jsem se tu usídlila já a&nbsp;sedím tu jako osamělá stará panna v&nbsp;salónu u&nbsp;šálku čaje s&nbsp;veškerým svým pozemským majetkem stěsnaným ve třech krabicích a&nbsp;jednom kufru, které mi leží u&nbsp;nohou.</p>
			<p class="MLP-text para-style-override-1">Odjela jsem z&nbsp;Limmeridge včera, když jsem den předtím dostala Lauřin radostný dopis z&nbsp;Paříže. Původně jsem se s&nbsp;nimi měla setkat v&nbsp;Londýně nebo v&nbsp;Hampshiru, ale v&nbsp;onom dopise mi Laura sdělovala, že sir Percival chce připlout přímo do Southamptonu a&nbsp;odjet odtud rovnou do svého venkovského sídla. Utratil prý totiž tolik peněz v&nbsp;cizině, že si už nemůže dovolit prožít zbytek sezóny v&nbsp;Londýně, a&nbsp;proto musí strávit léto a&nbsp;podzim klidně v&nbsp;Blackwateru. Také Laura, která prožila měsíce plné vzruchu a&nbsp;změny, vítá s&nbsp;radostí vyhlídku na venkovský klid a&nbsp;samotu. A&nbsp;já budu naprosto šťastna kdekoli, jen když budu v&nbsp;její společnosti. A&nbsp;tak jsme tedy každý svým způsobem spokojen.</p>
			<p class="MLP-text para-style-override-1">Včera v&nbsp;noci jsem spala v&nbsp;Londýně a&nbsp;zdržela jsem se různými pochůzkami tak, že jsem do Blackwateru dorazila až dnes večer po setmění. Podle prvních dojmů je Blackwater pravým opakem Limmeridge. Dům stojí v&nbsp;úplné rovině a&nbsp;je obklopen hustým stromovím, které ho úplně izoluje od okolního světa. Nemluvila jsem s&nbsp;nikým kromě se sluhou, který mi otevřel, a&nbsp;hospodyní, která mi ukázala mé pokoje a&nbsp;připravila čaj. Mám malý salónek a&nbsp;ložnici na konci dlouhé chodby v&nbsp;prvním poschodí. Služebnictvo spí v&nbsp;druhém poschodí a&nbsp;obývací pokoje jsou všechny v&nbsp;přízemí. Dosud jsem je neviděla.</p>
			<p class="MLP-text para-style-override-1">A&nbsp;co vše se událo za oněch dlouhých šest měsíců, které uplynuly od Lauřiny svatby? Od Waltera Hartrighta jsem obdržela stručné psaní, které mi poslal krátce po přistání výpravy v&nbsp;Hondurasu. Asi za měsíc nebo šest týdnů jsem viděla výstřižek z&nbsp;nějakých amerických novin, v&nbsp;němž byl vylíčen odchod cestovatelů do vnitrozemí. Naposledy byli viděni, jak jeden po druhém s&nbsp;puškou na rameni mizí v&nbsp;pralese. Od té doby je svět o&nbsp;nich beze zpráv. Stejná temnota obestírá osud nešťastné Anny Catherickové a&nbsp;její společnice paní Clementsové. Nikdo o&nbsp;nich již neslyšel a&nbsp;baronetův advokát zastavil všechno pátrání. Našeho dobrého starého přítele advokáta Gilmora ranila mrtvice a&nbsp;vyřadila ho nejméně na rok z&nbsp;práce. Jeho kancelář vede společník a&nbsp;pan Gilmore odejel na léčení do Německa. Tím jsme ztratily dalšího upřímného přítele a&nbsp;spolehlivého rádce. Také paní Veseyová odjela z&nbsp;Limmeridge a&nbsp;bydlí u&nbsp;své neprovdané mladší sestry, ředitelky školy v&nbsp;Claphamu. A&nbsp;pokud jde o&nbsp;pana Fairlieho, myslím, že se nedopustím žádné nespravedlnosti, řeknu-li, že se mu odjezdem všech žen z&nbsp;jeho domu nesmírně ulevilo. A&nbsp;po neteři se mu jistě nestýská, vždyť občas uplynuly dlouhé měsíce, kdy ji ani nespatřil.</p>
			<p class="MLP-text para-style-override-1">A&nbsp;co mohu povědět ještě o&nbsp;Lauře, než zavřu stránky tohoto deníku? Vše, co vím, vím jen z&nbsp;jejích dopisů, a&nbsp;o&nbsp;tom, co by mě nejvíce zajímalo, z&nbsp;nich nelze nic vyčíst! Je k&nbsp;ní baronet laskavý? Je teď Laura šťastnější než v&nbsp;den, kdy jsme se loučily? Všechny mé dopisy obsahovaly tyto dva dotazy v&nbsp;otevřenější či skrytější formě a&nbsp;nikdy se mi na ně nedostalo odpovědi! Laura mi neustále píše o&nbsp;tom, že se jí daří neobyčejně dobře, že se jí cestování líbí, že je to poprvé, co v&nbsp;zimě nebyla nachlazena, ale ani slovo o&nbsp;tom, zda se smířila se svým novým stavem a&nbsp;zda může pohlédnout zpět na dvaadvacátý prosinec bez trpkosti a&nbsp;lítosti! O&nbsp;svém manželovi se zmiňuje způsobem, jakým se zmiňujeme o&nbsp;příteli, který s&nbsp;námi cestuje a&nbsp;který vzal na sebe starost o&nbsp;celou cestu. „Sir Percival“ rozhodl, že odjedou toho či onoho dne, „sir Percival“ ustanovil, aby se jelo touto cestou. Někdy psala jen „Percival“, ale v&nbsp;devíti případech z&nbsp;deseti použila jeho titulu.</p>
			<p class="MLP-text para-style-override-1">Z&nbsp;dopisů nikde nezaznívá nějaký spodní tón stížnosti, z&nbsp;něhož bych mohla soudit, že je snad v&nbsp;manželství nešťastna. Ono zvláštní mlčení, které zachovává o&nbsp;povaze a&nbsp;chování svého manžela, projevilo se i&nbsp;v&nbsp;několika poznámkách, jimiž se v&nbsp;posledních dopisech zmiňovala o&nbsp;jeho příteli hraběti Foskovi. Z&nbsp;jakéhosi nevysvětleného důvodu změnil hrabě Fosco náhle plány a&nbsp;místo do Říma odcestoval do Vídně, odkud se vypravil až na jaře za Laurou a&nbsp;baronetem do Tyrol. Laura se v&nbsp;dopisech zmínila i&nbsp;o&nbsp;své tetě hraběnce Foskové a&nbsp;ujišťuje mne, že se podstatně změnila ve svůj prospěch, že je mnohem klidnější a&nbsp;rozvážnější, než byla za svobodna, a&nbsp;že ji proto stěží poznám, až se s&nbsp;ní setkám. Ale o&nbsp;hraběti Foskovi (který mě zajímá daleko více než jeho žena) Laura obezřetně mlčí. Napsala jen, že je pro ni hádankou a&nbsp;že vyčká, až ho uvidím sama a&nbsp;utvořím si o&nbsp;něm vlastní názor.</p>
			<p class="MLP-DENIK">12. června</p>
			<p class="MLP-text-bez1radku para-style-override-1">Byl to den pátrání a&nbsp;objevů, daleko zajímavější den, než v&nbsp;jaký jsem se odvážila vůbec doufat. Svou obhlídku jsem pochopitelně začala domem. Hlavní část budovy pochází z&nbsp;doby oné příliš přeceňované ženy, královny Alžběty. Obytnou částí domu, která byla opravena a&nbsp;vybavena zařízením na Lauřin účet, je pravé křídlo. Mé dva pokoje a&nbsp;ložnice pána domu a&nbsp;hostů jsou v&nbsp;prvním poschodí, v&nbsp;přízemí je salón, jídelna, knihovna a&nbsp;malý Lauřin budoár. Žádná z&nbsp;místností není tak vzdušná a&nbsp;tak velká, jako byly naše pokoje v&nbsp;limmeridgeském zámku, všechny jsou však velmi vkusně a&nbsp;pohodlně zařízeny.</p>
			<p class="MLP-text para-style-override-1">Denní světlo mě utvrdilo v&nbsp;dojmu, jehož jsem nabyla při pozdním příjezdu do Blackwateru, že tu je totiž přemíra stromů, které dům svým objetím přímo dusí. Jsou většinou mladé a&nbsp;příliš hustě zasázené. Prohlédla jsem si také zahradu, která je malá a&nbsp;v&nbsp;neutěšeném stavu. Z&nbsp;ní jsem vyšla do blízkého borového háje, za nímž jsem ve vzdálenosti asi půl míle došla k&nbsp;břehu blackwaterského jezera. Celé jeho okolí působí zanedbaně a&nbsp;smutně, u&nbsp;břehu vyčnívá z&nbsp;vody převrácený ztrouchnivělý člun, voda je bahnitá a&nbsp;zapáchá, stromy jsou ponechány samy sobě. Obrátila jsem se a&nbsp;kráčela k&nbsp;sešlé dřevěné besídce, která stála opodál na okraji borového háje a&nbsp;jíž jsem si dříve nepovšimla. Kdysi to byla úschovna loděk a&nbsp;později byla asi změněna v&nbsp;tuto prostou besídku, jak tomu nasvědčovala lavice, několik židlí a&nbsp;stůl. Vešla jsem dovnitř a&nbsp;usedla, abych si na chvilku odpočinula. Nebyla jsem tam ani minutu, když jsem náhle zaslechla divné kňučení. Nejsem sice nijak bázlivá, ale přece jen jsem leknutím vyskočila a&nbsp;podívala se pod lavici. A&nbsp;tam ležela příčina mého úleku&nbsp;– malý černobílý kokršpaněl. Slabě zakňučel, když jsem ho vybízela, aby vylezl, ale ani se nepohnul. Na bílém boku měl krvavé skvrny, oči se mu horečně leskly a&nbsp;prudce dýchal. Opatrně jsem ho vytáhla z&nbsp;jeho úkrytu, zabalila do cípu svých šatů a&nbsp;rychle se s&nbsp;ním vrátila domů. Nikoho jsem v&nbsp;hale nenašla, a&nbsp;tak jsem ho odnesla do svého pokoje, zabalila do šálu a&nbsp;zazvonila na služebnou. Za chvíli vešla. „Nevíte, čí je to pes?“ zeptala jsem se jí.</p>
			<p class="MLP-text para-style-override-1">„Ne, slečinko, to tedy nevím.“ Pak se zarazila, podívala se na psovu ránu a&nbsp;prohlásila: „Tohleto musel udělat Baxter!“</p>
			<p class="MLP-text para-style-override-1">„Baxter? Kdo je to, takový surovec?“</p>
			<p class="MLP-text para-style-override-1">„Vy to nevíte, slečinko? To je správce, a&nbsp;ten když v&nbsp;okolí najde nějaké cizí psy, tak po nich střílí. To je přece jeho povinnost, ne? Ten pes stejně chcípne, slečinko.“</p>
			<p class="MLP-text para-style-override-1">Měla jsem na ni takovou zlost, že jsem si téměř přála, aby byl Baxter postřelil spíše ji než onoho psa. Když jsem si uvědomila, že mi v&nbsp;ničem nemůže pomoci, nakázala jsem jí, aby mi zavolala hospodyni. Hospodyně s&nbsp;sebou přinesla trochu mléka a&nbsp;horké vody. Jakmile uviděla psa na podlaze, zbledla a&nbsp;zvolala: „Proboha, vždyť tohle je přece pes paní Catherickové!“</p>
			<p class="MLP-text para-style-override-1">„Čí?“ vyhrkla jsem udiveně.</p>
			<p class="MLP-text para-style-override-1">„Paní Catherickové. Znáte snad paní Catherickovou, slečno Halcombová?“</p>
			<p class="MLP-text para-style-override-1">„Osobně ji neznám, ale slyšela jsem o&nbsp;ní. Bydlí snad někde nablízku? Má už nějaké zprávy o&nbsp;své dceři?“</p>
			<p class="MLP-text para-style-override-1">„Nemá, slečno Halcombová, a&nbsp;právě přišla sem, zda tu nevíme něco nového.“</p>
			<p class="MLP-text para-style-override-1">„Kdy?“</p>
			<p class="MLP-text para-style-override-1">„Včera. Řekla, že jí někdo oznámil, že v&nbsp;našem okolí byla spatřena jakási cizí žena, jejíž popis, odpovídal její dceři. My jsme tu však o&nbsp;ničem nevěděli a&nbsp;nevěděli nic ani ve vesnici, kde jsem se byla ptát. Paní Cathericková jistě přivedla psa s&nbsp;sebou, chudinka zřejmě zabloudil v&nbsp;háji a&nbsp;Baxter ho postřelil. Kde jste ho našla?“</p>
			<p class="MLP-text para-style-override-1">„V&nbsp;oné staré besídce u&nbsp;jezera.“</p>
			<p class="MLP-text para-style-override-1">„Asi tam chudák zalezl. Smočte mu čumák trošku do mléka, já mu zatím očistím ránu. Obávám se však, že dlouho nevydrží. Za pokus to však stojí.“</p>
			<p class="MLP-text para-style-override-1">Byla jsem ještě zcela překvapena zjištěním, že paní Cathericková byla v&nbsp;Blackwateru. Rozhodla jsem se, že využiji příležitosti a&nbsp;pokusím se získat co nejvíce informací.</p>
			<p class="MLP-text para-style-override-1">„Řekla jste, že paní Cathericková tu bydlí někde v&nbsp;okolí?“</p>
			<p class="MLP-text para-style-override-1">„Ale kdežpak,“ odvětila hospodyně, „bydlí ve Welminghamu, na druhém konci našeho kraje, asi dvacet pět mil odtud.“</p>
			<p class="MLP-text para-style-override-1">„Jistě už znáte paní Catherickovou řadu let?“</p>
			<p class="MLP-text para-style-override-1">„Naopak, viděla jsem ji poprvé včera, když sem přišla. Slyšela jsem ovšem o&nbsp;ní, i&nbsp;o&nbsp;tom, jak se sir Percival šlechetně postaral o&nbsp;její dceru.“</p>
			<p class="MLP-text para-style-override-1">„Zůstala tu paní Cathericková dlouho?“</p>
			<p class="MLP-text para-style-override-1">„Ano, a&nbsp;myslím, že by tu byla zůstala ještě déle, kdyby mě nebyli odvolali k&nbsp;nějakému cizímu pánovi, který se přišel zeptat, kdy se sir Percival vrátí. Když paní Cathericková uslyšela, jak mi služebná vyřizuje dotaz onoho pána, ihned vstala a&nbsp;odešla. Při odchodu mi jen řekla, že není třeba oznamovat panu baronetovi, že tu byla. Trochu divná poznámka, zejména k&nbsp;někomu, kdo má postavení, jako tu mám já.“</p>
			<p class="MLP-text para-style-override-1">Považovala jsem to rovněž za divnou poznámku. V&nbsp;Limmeridge mě sir Percival chtěl přesvědčit o&nbsp;tom, že mezi ním a&nbsp;paní Catherickovou panuje dokonalá důvěra. Je-li tomu tak, proč tedy chtěla svou návštěvu v&nbsp;Blackwateru uchovat v&nbsp;tajnosti? Tu jsem si povšimla, že hospodyně čeká na můj názor o&nbsp;slovech paní Catherickové na rozloučenou, a&nbsp;řekla jsem: „Snad si myslela, že by zmínka o&nbsp;její návštěvě mohla zbytečně rozrušit sira Percivala. Dověděl by se tak přece, že její ztracená dcera nebyla dosud nalezena! Hodně o&nbsp;tom mluvila?“</p>
			<p class="MLP-text para-style-override-1">„Velmi málo,“ odvětila hospodyně. „Mluvila především o&nbsp;siru Percivalovi a&nbsp;kladla spoustu otázek o&nbsp;tom, kde všude cestoval a&nbsp;jaká dáma je jeho manželka. Pak prohlásila, že svou dceru považuje za ztracenou, pak se znovu vyptávala na lady Glydovou, zda je krásná, mladá, zdravá, bohatá&nbsp;– ach! Vždyť jsem hned říkala, že to tak dopadne. Podívejte se, ten chudák už to má za sebou!“</p>
			<p class="MLP-text para-style-override-1">Pes pošel. Byla bych raději, kdyby první den mého pobytu v&nbsp;Blackwateru nebyl spojen se smrtí, i&nbsp;když jen se smrtí zaběhnutého zvířete.</p>
			<p class="MLP-text para-style-override-1">Jednoho dne navštívím paní Catherickovou ve Welminghamu a&nbsp;promluvím si s&nbsp;ní. Jen nechápu, proč se snažila zatajit svou zdejší návštěvu před sirem Percivalem, a&nbsp;ani si nejsem tak jista, že její dcera Anna přece jen tu není někde v&nbsp;okolí. Co by asi byl Walter Hastright udělal na mém místě? Začínám postrádat jeho radu a&nbsp;ochotnou pomoc!</p>
			<p class="MLP-text para-style-override-1">Něco je slyšet! Neběží to někdo před dům? Ano, a&nbsp;už je slyšet dusot kopyt&nbsp;– hrčení kočárů&nbsp;– už jsou tu!</p>
			<p class="MLP-DENIK">15. června</p>
			<p class="MLP-text-bez1radku para-style-override-1">Zmatek způsobený Lauřiným a&nbsp;baronetovým příjezdem už pomalu ustal. Od jejich návratu uplynuly dva dny a&nbsp;to postačilo k&nbsp;tomu, aby se náš život v&nbsp;Blackwateru dostal do běžných kolejí. Mohu se teď konečně vrátit k&nbsp;deníku a&nbsp;pokračovat v&nbsp;zápisech.</p>
			<p class="MLP-text para-style-override-1">Zatím co mi Laura tvrdila, že jsem se nijak nezměnila, připadala mi ona sama velmi změněna, a&nbsp;to jak podobou, tak i&nbsp;chováním. Zdá se mi, že již není tak krásná, jako byla dříve. Těm, kdo ji dobře neznají, snad připadá, že vyhlíží lépe. Její tvář je plnější, červenější a&nbsp;odhodlanější než dříve, její postava je vyspělejší a&nbsp;celé vystupování jistější než za jejích dívčích let. Ale přece jen mi něco u&nbsp;ní chybí&nbsp;– něco, co bylo součástí šťastného, nevinného života Laury Fairlieové a&nbsp;co postrádám u&nbsp;lady Glydové. Byl to onen půvab mládí, jakási něha, která se nedá vyjádřit slovy a&nbsp;která se také nedala vyjádřit na obraze, jak tvrdíval chudák Hartright. Na změnu v&nbsp;její povaze jsem byla připravena, vždyť celkem vyznívala z&nbsp;jejích dopisů. Nyní, když už je opět konečně doma, je právě tak málo ochotna pouštět se do rozhovorů o&nbsp;svém manželství, jako o&nbsp;tom odmítala psát ve svých dopisech. Když jsem se poprvé snažila hovořit o&nbsp;tomto zakázaném tématu, položila mi dlaň na ústa a&nbsp;řekla: „Věř mi, Marian, budeme obě šťastnější a&nbsp;spokojenější, budeme-li si uvědomovat, že jsem teď provdána, a&nbsp;budeme-li o&nbsp;mém manželství mluvit co nejméně. Drahoušku, vyprávěla bych ti o&nbsp;sobě všechno, ale musela bych přitom hovořit i&nbsp;o&nbsp;svém manželovi, a&nbsp;protože jsem teď provdána, bude myslím lépe pro mne, pro něho i&nbsp;pro tebe, budu-li mlčet. Netvrdím, že by tě má slova zarmoutila, ale chci teď být šťastna a&nbsp;chci, abys i&nbsp;ty byla šťastna.“ Pak se rozhlédla kolem a&nbsp;radostí spráskla ruce: „Vždyť tu máš i&nbsp;tu svou stařičkou limmeridgeskou knihovnu! A&nbsp;dokonce i&nbsp;ten strašný pánský deštník, který si bereš s&nbsp;sebou do deště! Je to skoro úplně jako doma! Jak bychom si to tady ještě lépe zařídily, aby nám to připomínalo domov?“ Pak se zarazila a&nbsp;tlumeným hlasem se zeptala: „Píšeš hodně dopisů a&nbsp;hodně jich dostáváš?“ Pochopila jsem, na co myslí, považovala jsem však za svou povinnost v&nbsp;této věci jí nevyjít vstříc. „Napsal ti?“ pokračovala. „Daří se mu dobře? Zapomněl už na mne?“ Neměla se mě takto ptát! Měla se upamatovat na své rozhodnutí, ale kdo už je tak bez chyb, aby někdy ze slabosti nepodlehl? Nic jsem jí proto nevyčetla a&nbsp;jediné, co jsem jí mohla odpovědět, bylo, že jsem mu v&nbsp;poslední době nepsala a&nbsp;ani od něho žádný dopis nedostala. Pak jsem náš rozhovor zaměřila na méně nebezpečné náměty.</p>
			<p class="MLP-text para-style-override-1">A&nbsp;co teď mohu napsat o&nbsp;ostatních obyvatelích zámku? Sir Percival je ještě hubenější, než když odcestoval z&nbsp;Anglie. Ke mně se chová daleko příkřeji než dříve. Večer onoho dne, kdy se vrátil, mě zcela suše pozdravil, jeho dřívější obřadnost a&nbsp;zdvořilost zcela zmizela. Jen mi krátce podal ruku a&nbsp;stručně mě přivítal, jako by mě považoval za jednu z&nbsp;oněch nezbytných osob, který bydlí v&nbsp;Blackwateru. Většina mužů dává některým svým povahovým rysům, které jinde skrývají, volný průchod alespoň ve svém vlastním domě, a&nbsp;tak se u&nbsp;sira Percivala projevuje vyslovená mánie pořádkumilovnosti a&nbsp;pravidelnosti, která je pro mne u&nbsp;něho zcela překvapující. Když si například vezmu z&nbsp;knihovny nějakou knihu a&nbsp;zapomenu ji na stole, jde za mnou a&nbsp;zařadí ji zpět. Vstanu-li ze židle a&nbsp;zapomenu-li ji dát na místo, postaví ji ihned tam, kam patří. A&nbsp;je-li pomačkán ubrus nebo chybí-li na prostřeném stole nůž, spustí na služebnictvo bandurskou, jako by ho byli osobně urazili. Kromě toho podléhá záchvatům vzteku, který se projevil již v&nbsp;den jeho příjezdu. Se mnou vyšla k&nbsp;přivítání také hospodyně. Jakmile si jí sir Percival povšiml, zeptal se jí, zda ho někdo hledal. Hospodyně se mu zmínila o&nbsp;příchodu onoho cizího návštěvníka (o němž mně již vyprávěla), jenž se vyptával na dobu návratu jejího pána. Sir Percival se ihned zeptal na jméno onoho návštěvníka. Hospodyně je neznala. A&nbsp;čím byl? Hospodyně nevěděla. Jak vypadal? Hospodyně se pokusila popsat, kdo to byl. Sir Percival se zachmuřil, vzteky nakopl kamínek a&nbsp;vešel do domu, aniž s&nbsp;kým promluvil. Není mi jasné, proč ho taková maličkost mohla tak rozzlobit, ale rozzlobený byl velice.</p>
			<p class="MLP-text para-style-override-1">Nyní se musím zmínit o&nbsp;obou hostech, o&nbsp;hraběti Foskovi a&nbsp;jeho manželce. Laura nijak nepřeháněla, když mi napsala, že její tetu stěží poznám. Dosud nikdy jsem se nesetkala se ženou, již by bylo manželství tolik změnilo! Eleanora Fairlieová byla ještě i&nbsp;ve svých sedmatřiceti letech žena přehnaného a&nbsp;nápadného chování, která velmi často uváděla ješitností a&nbsp;pošetilostí své společníky do zoufalství. Hraběnka Fosková dovede ve svých třiačtyřiceti letech vysedávat dlouhé hodiny beze slova, ponořena do myšlenek. Oblé­ká se výhradně do černých nebo šedivých šatů vysoko upjatých u&nbsp;krku, zůstává beze slova vždy v&nbsp;koutku a&nbsp;její prsty jsou neustále zaměstnány buď háčkováním, nebo zhotovováním cigaret pro manžela. V&nbsp;oněch řídkých chvílích, kdy pozdvihne chladné modré oči od práce, zadívá se obvykle na svého manžela, němě, pokorně a&nbsp;tázavě jako věrný pes. Jediný cit, který proniká jejím sebeovládáním, je přímo tygří žárlivost na každou ženu v&nbsp;domě (včetně služebných), s&nbsp;níž hrabě promluví nebo na niž pohlédne. Jinak je neustále, ráno, v&nbsp;poledne i&nbsp;večer, v&nbsp;domě i&nbsp;venku, ať je hezky, či prší, chladná jako socha a&nbsp;neproniknutelná jako kámen. Jak dalece se opravdu změnila k&nbsp;lepšímu či horšímu, je jiná otázka. Jednou nebo dvakrát jsem si povšimla, jak jí zacukaly jinak pevně sevřené rty a&nbsp;zachvěl jinak vyrovnaný hlas, takže jsem pojala podezření, že se pod jejím sebeovládáním skrývá nějaký nebezpečný povahový rys. Není vyloučeno, že se mýlím, ale přece jen se domnívám, že mám pravdu. To nám ukáže teprve další vývoj.</p>
			<p class="MLP-text para-style-override-1">A&nbsp;jaký je ten kouzelník&nbsp;– onen manžel-cizinec, který dokázal podivuhodnou změnu&nbsp;– zkrotit kdysi tak svéhlavou Angličanku natolik, že ji její příbuzní stěží poznávají? Jaký je tedy hrabě? To, co si o&nbsp;něm myslím, lze vyjádřit několika málo slovy: Vypadá jako muž, který dokáže zkrotit všechno! Kdyby se byl místo se ženou oženil s&nbsp;tygřicí, byl by zkrotil tygřici. Kdyby se byl oženil se mnou, byl by zkrotil mne a&nbsp;já bych mu dělala cigarety, já bych držela jazyk za zuby, kdykoli by na mne pohlédl, právě tak, jak to činí jeho žena. Nevím, čím hrabě na mne tolik zapůsobil. Jeho zevnějšek to být nemůže. Je totiž nesmírně tělnatý. Je to snad jeho tvář? Snad. Podobá se velice Napoleonovi. Jistě na mne zapůsobila tato podoba, je tu však ještě cosi jiného, co na mne zapůsobilo mnohem více. Myslím, že jeho síla je v&nbsp;jeho očích. Jsou to nejzáhadnější šedé oči, jaké jsem kdy viděla, a&nbsp;občas se v&nbsp;nich zračí jakýsi chladný, jasný a&nbsp;neodolatelný záblesk, který mě nutí, abych na něho pohlédla. Jinak je jeho tvář prosta jakýchkoli zvláštních znamení a&nbsp;je zcela bez vrásek, ačkoli mu je podle sira Percivala téměř šedesát let. Není pochyb o&nbsp;tom, že si hrabě získává přízeň právě kouzlem svých očí. Nemálo mu v&nbsp;tom pomáhá i&nbsp;jeho znalost angličtiny a&nbsp;jeho vystupování. Chvílemi má tak dokonalou výslovnost, že ani neprozrazuje cizince. Někdy se sice ve skladbě vět zračí jeho cizí původ, nikdy jsem však neslyšela, že by použil nesprávného výrazu nebo že by byl zaváhal při výběru slov. Umí pozorně a&nbsp;klidně naslouchat ženám, což je vlastnost, jíž žádná z&nbsp;nás nedokáže odolat. Ve všech rysech tohoto zvláštního člověka se skrývají překvapující protiklady. Je sice starý a&nbsp;tělnatý, ale přitom jsou jeho pohyby rychlé a&nbsp;čilé. I&nbsp;když dokáže sedět tiše v&nbsp;pokoji a&nbsp;vypadat přitom jako vtělená síla a&nbsp;moc, je právě tak nervózní jako nejslabší žena. Při sebemenším nečekaném zvuku sebou nevědomky trhne tak, jako to dělává Laura. Jeho koníčkem jsou zvířátka. Některá z&nbsp;nich nechal v&nbsp;Evropě, ale do Anglie si při­vezl papouška, dva kanárky a&nbsp;celou rodinku bílých myší. Sám se stará o&nbsp;všechny jejich potřeby a&nbsp;tak si je ochočil, že mu jsou velice věrná.</p>
			<p class="MLP-text para-style-override-1">Myslím si, že hodlá s&nbsp;námi všemi po dobu zdejšího pobytu co nejlépe vycházet. Zřejmě vystihl, že ho Laura nemá ráda, i&nbsp;když mu to nedává najevo (svěřila se mi s&nbsp;tím, když jsem na ni naléhala), zjistil však její zálibu v&nbsp;květinách a&nbsp;vždy jí je nosí. Je přitom natolik bystrý, že pokaždé připraví dvě zcela stejné kytice, aby své žárlivé ženě nedal záminku k&nbsp;pohoršení. Jeho chování k&nbsp;hraběnce je příkladné: skládá jí poklony, Často ji oslovuje „můj anděli“, cigarety jí splácí cukrovinkami. Bič, jímž nad ní vládne, se nikdy ve společnosti neobjeví, je to soukromý bič a&nbsp;je vždy uložen v&nbsp;jeho pokoji.</p>
			<p class="MLP-text para-style-override-1">Ptala jsem se sira Percivala na jeho minulost, ale baronet buď toho ví málo, nebo mi o&nbsp;něm nechce mnoho říci. S&nbsp;hrabětem se setkal před lety v&nbsp;Římě za okolností, o&nbsp;nichž jsem se tu již zmínila. Od té doby byli neustále spolu, v&nbsp;Londýně, Paříži či Vídni&nbsp;– ale ne v&nbsp;Itálii, kam se hrabě kupodivu již nikdy nevrátil. Stal se snad obětí politického pronásledování? Nevím, rozhodně se však snaží mít zprávy o&nbsp;každém krajanovi, který náhodou pobývá v&nbsp;Anglii. V&nbsp;den svého příjezdu se ptal, jak je daleko do nejbližšího města a&nbsp;zda náhodou nevíme o&nbsp;nějakých Italech, kteří by tam snad žili. Určitě udržuje písemný styk s&nbsp;lidmi žijícími v&nbsp;Evropě, protože jeho dopisy mají ty nejrozmanitější známky, a&nbsp;dnes ráno jsem viděla dopis s&nbsp;velkou, úředně vyhlížející pečetí. Je snad v&nbsp;písemném styku se svou vládou? To by pak ovšem bylo v&nbsp;rozporu s&nbsp;mou původní představou, že je politickým vyhnancem!</p>
			<p class="MLP-DENIK">16. června</p>
			<p class="MLP-text-bez1radku para-style-override-1">Dnes mohu zaznamenat něco jiného kromě obvyklých myšlenek a&nbsp;dojmů. Přijela k&nbsp;nám návštěva, člověk, jehož jsem neznala ani já, ani Laura, a&nbsp;kterého sir Percival zřejmě vůbec nečekal. Obědvali jsme a&nbsp;hrabě, který jí sladkosti v&nbsp;takovém množství, v&nbsp;jakém je snad jedí jen školačky, požádal právě o&nbsp;čtvrtý kousek dortu, když vstoupil sluha, a&nbsp;oznámil: „Právě přijel pan Merriman, sire Percivale, a&nbsp;chce s&nbsp;vámi mluvit.“</p>
			<p class="MLP-text para-style-override-1">Sir Percival sebou trhl a&nbsp;zlostně pohlédl na sluhu: „Pan Merri­man?“ opakoval, jako by nebyl věřil svému sluchu.</p>
			<p class="MLP-text para-style-override-1">„Ano, pan Merriman z&nbsp;Londýna.“</p>
			<p class="MLP-text para-style-override-1">„Kde je?“</p>
			<p class="MLP-text para-style-override-1">„V&nbsp;knihovně.“</p>
			<p class="MLP-text para-style-override-1">Baronet vstal ihned od stolu a&nbsp;vyběhl z&nbsp;jídelny, aniž se omluvil.</p>
			<p class="MLP-text para-style-override-1">„Kdo je pan Merriman?“ zeptala se mě Laura.</p>
			<p class="MLP-text para-style-override-1">„Nemám nejmenšího zdání,“ bylo vše, co jsem mohla odpovědět.</p>
			<p class="MLP-text para-style-override-1">Hrabě dojedl svůj čtvrtý kousek dortu, otočil se k&nbsp;nám a&nbsp;klidně poznamenal: „Pan Merriman je právním zástupcem sira Percivala.“</p>
			<p class="MLP-text para-style-override-1">Byla to přímá odpověď na Lauřinu otázku, a&nbsp;přece jen nebyla za těchto okolností plně uspokojující. Přicestuje-li totiž advokát z&nbsp;Londýna do Blackwateru bez vyzvání a&nbsp;vyvede-li jeho příjezd pána domu z&nbsp;míry, lze právem považovat za jisté, že přináší nějakou velmi důležitou a&nbsp;nečekanou zprávu, dobrou či špatnou, ale rozhodně ne běžného druhu.</p>
			<p class="MLP-text para-style-override-1">Čekali jsme ještě čtvrt hodiny u&nbsp;stolu, nevrátí-li se náhodou sir Percival do jídelny. Když už bylo nepravděpodobné, že by přišel, vstali jsme a&nbsp;vyšli z&nbsp;jídelny. Hrabě, pozorný jako vždy, nám otevřel dveře. Laura s&nbsp;hraběnkou vyšly první. Když jsem překračovala práh, hrabě mi pokynul a&nbsp;klidným hlasem odpověděl na otázku, kterou jsem si v&nbsp;duchu kladla: „Ano, slečno Halcombová, něco se stalo!“</p>
			<p class="MLP-text para-style-override-1">Pod schodištěm jsem se připojila k&nbsp;Lauře. Myslela na totéž co já a&nbsp;její slova byla téměř odrazem slov Foskových. I&nbsp;ona se mi svěřila, že se bojí, že se něco stalo.</p>
			<p class="MLP-DENIK">16. června</p>
			<p class="MLP-text-bez1radku para-style-override-1">Musím dodat ještě několik řádek k&nbsp;událostem dnešního dne. Asi dvě hodiny poté, co sir Percival vstal od stolu, aby přijal svého návštěvníka, vyšla jsem z&nbsp;pokoje. Chtěla jsem jít na procházku. Když jsem docházela ke schodům, otevřely se dole dveře knihovny a&nbsp;oba pánové vyšli. Považovala jsem za nejlepší je nerušit svým příchodem a&nbsp;rozhodla jsem se počkat, až vyjdou z&nbsp;haly. I&nbsp;když oba hovořili tlumeně, přece jen jsem zřetelně slyšela každé slovo, jež pronesli.</p>
			<p class="MLP-text para-style-override-1">„Buďte klidný, sire Percivale,“ slyšela jsem advokáta, „všechno záleží na lady Glydové!“</p>
			<p class="MLP-text para-style-override-1">Chtěla jsem se právě vrátit do svého pokoje, ale Lauřino jméno, vyslovené oním cizincem, mě zarazilo. Připouštím, že nebylo správné naslouchat, ale ukažte mi ženu, která dokáže řídit své činy abstraktními zásadami cti, zvláště jsou-li tyto zásady v&nbsp;rozporu s&nbsp;jejími city!</p>
			<p class="MLP-text para-style-override-1">„Jistě chápete,“ pokračoval advokát, „že lady Glydová se musí podepsat v&nbsp;přítomnosti jednoho svědka nebo, chcete-li být obzvlášť obezřetný, v&nbsp;přítomnosti dvou svědků. Učiní-li tak během týdne, setkáme se s&nbsp;naprostým úspěchem a&nbsp;nebudete se muset ničeho obávat. Nepodepíše-li však&nbsp;–“</p>
			<p class="MLP-text para-style-override-1">„Co tím chcete říci?“ zeptal se baronet zlostně. „Když to musí být, tak bude! To vám, Merrimane, slibuji.“</p>
			<p class="MLP-text para-style-override-1">„V&nbsp;pořádku, sire Percivale, v&nbsp;pořádku. Každá věc má ale dvě stránky a&nbsp;my právníci se raději díváme oběma možnostem do tváře. Kdyby náhodou v&nbsp;důsledku nějakých mimořádných okolností nemohlo k&nbsp;takové úpravě dojít, myslím, že by se mi podařilo oddálit splatnost směnek o&nbsp;tři měsíce. Jak byste však opatřil peníze pak při jejich splatnosti&nbsp;–“</p>
			<p class="MLP-text para-style-override-1">„K&nbsp;čertu s&nbsp;těmi směnkami! Peníze mohu opatřit pouze jedním způsobem a&nbsp;tím je také získám, to vám povídám! Napijte se vína, Merrimane, než odjedete!“</p>
			<p class="MLP-text para-style-override-1">„Děkuji vám, nesmím však ztratit ani minutu, mám-li stihnout odpolední vlak. Dáte mi zprávu, jakmile bude vše zařízeno, že ano?“</p>
			<p class="MLP-text para-style-override-1">„Pochopitelně. U&nbsp;dveří čeká kočár, kočí vás ihned zaveze na zastávku.“ S&nbsp;tím se baronet rozloučil a&nbsp;vrátil se do knihovny.</p>
			<p class="MLP-text para-style-override-1">Nebylo toho mnoho, co jsem tu slyšela, stačilo to však, aby se mi mysl naplnila obavami. To „něco“, co „se stalo“, byly zcela zřejmě vážné finanční nesnáze, kterých se sir Percival mohl zbavit jen s&nbsp;Lauřinou pomocí. Místo abych odešla na procházku, jak jsem měla v&nbsp;úmyslu, vrátila jsem se k&nbsp;Lauře a&nbsp;sdělila jí, čeho jsem byla svědkem. Laura mé zprávy vzala na vědomí s&nbsp;klidem, který mě překvapil. Ví zřejmě o&nbsp;povaze svého manžela a&nbsp;o&nbsp;jeho nesnázích více, než jsem si myslila.</p>
			<p class="MLP-text para-style-override-1">„Obávala jsem se toho,“ řekla, „když jsem při příjezdu slyšela o&nbsp;onom cizím návštěvníkovi, který nechtěl říci své jméno.“</p>
			<p class="MLP-text para-style-override-1">„Kdo tedy myslíš, že to byl?“ zeptala jsem se.</p>
			<p class="MLP-text para-style-override-1">„Někdo, kdo má u&nbsp;sira Percivala velké pohledávky a&nbsp;kdo byl příčinou dnešní návštěvy pana Merrimana.“</p>
			<p class="MLP-text para-style-override-1">„Víš něco o&nbsp;baronetových dluzích?“</p>
			<p class="MLP-text para-style-override-1">„Celkem nic bližšího.“</p>
			<p class="MLP-text para-style-override-1">„Doufám, že nepodepíšeš nic, co si dříve pořádně nepřečteš!“</p>
			<p class="MLP-text para-style-override-1">„Určitě ne, Marian. Učiním vše, co se sluší a&nbsp;čím nikomu nemohu ublížit, jen abych sobě i&nbsp;tobě zde umožnila šťastný život. Neudělám však nic, za co bych se mohla později stydět. A&nbsp;teď již o&nbsp;tom nemluvme! Pojďme se trochu projít!“</p>
			<p class="MLP-text para-style-override-1">Při procházce jsme spatřili hraběte Foska slunícího se na horkém červnovém slunci.</p>
			<p class="MLP-text para-style-override-1">„Dala bych za to krk, Lauro, že hrabě ví o&nbsp;baronetových finančních potížích,“ prohodila jsem k&nbsp;Lauře, když jsme hraběti odpověděly na pozdrav.</p>
			<p class="MLP-text para-style-override-1">„Proč myslíš?“</p>
			<p class="MLP-text para-style-override-1">„Jak by jinak věděl, že pan Merriman je baronetovým advokátem? A&nbsp;ostatně, když jsem šla od oběda, tak mi řekl, aniž jsem se ho na cokoli ptala, že se jistě něco stalo. Věř tomu, ten toho ví víc než my.“</p>
			<p class="MLP-text para-style-override-1">„Na nic se ho neptej, nesvěřuj se mu s&nbsp;ničím!“</p>
			<p class="MLP-text para-style-override-1">„Je ti zřejmě protivný, co ti udělal?“</p>
			<p class="MLP-text para-style-override-1">„Nic. Naopak při návratu do Anglie byl samá pozornost a&nbsp;laskavost, několikrát dokonce uklidňoval sira Percivala při jeho zá­chvatech vzteku. Snad je mi proto protivný, že má nad mým manželem daleko větší moc, než mám já. Snad zraňuje mou hrdost, že mu musím být zavázána za jeho zásahy. Vím jen, že je mi z&nbsp;duše protivný.“</p>
			<p class="MLP-text para-style-override-3">Zbytek dne uplynul klidně. Hrála jsem s&nbsp;hrabětem šachy. První dvě hry mě nechal ze zdvořilosti vyhrát. Když však zjistil, že jsem to poznala, omluvil se mi a&nbsp;během deseti minut mi dal šach mat. Sir Percival se po celý večer o&nbsp;advokátově návštěvě ani nezmínil. Ale buď tato událost, nebo něco jiného způsobily u&nbsp;něho podivnou změnu k&nbsp;lepšímu. Byl k&nbsp;nám všem zdvořilý a&nbsp;příjemný, jako býval v&nbsp;době svých námluv v&nbsp;Limmeridge, a&nbsp;ke své ženě byl tak překvapivě pozorný a&nbsp;laskavý, že i&nbsp;jinak lhostejná hraběnka Fosková na něho pohlížela s&nbsp;úžasem. Co to má znamenat? Myslím, že znám důvod, myslím, že ho i&nbsp;Laura může uhádnout, a&nbsp;jsem si jista, že hrabě Fosco ho ví. Povšimla jsem si, že se sir Percival během večera na něho nejednou podíval, zda schvaluje jeho chování.<span></span></p>
			<p class="MLP-DENIK">17. června</p>
			<p class="MLP-text-bez1radku para-style-override-1">Den plný událostí. A&nbsp;doufám, že později nebudu muset dodat, že to byl i&nbsp;den plný neštěstí.</p>
			<p class="MLP-text para-style-override-1">Ani při snídani se sir Percival nezmínil o&nbsp;oné záležitosti, která se vznáší nad našimi hlavami. Za hodinu však přišel nečekaně do pokoje, kde jsme s&nbsp;Laurou čekaly na hraběnku Foskovou, a&nbsp;ptal se po hraběti.</p>
			<p class="MLP-text para-style-override-1">„Myslím, že za chvilku přijde,“ odpověděla jsem.</p>
			<p class="MLP-text para-style-override-1">„Byl bych totiž rád,“ pokračoval sir Percival, přecházeje neklidně po pokoji, „kdyby hrabě Fosco i&nbsp;jeho manželka šli se mnou do knihovny, kde musíme zařídit nějakou maličkost, a&nbsp;abyste tam přišla i&nbsp;vy, Lauro.“ Tu se zarazil, protože si zřejmě teprve nyní povšiml, že jsme oblečeny na vycházku. „To jste se právě vrátily, nebo jdete na procházku?“</p>
			<p class="MLP-text para-style-override-1">„Chtěly jsme si teď vyjít k&nbsp;jezeru,“ odvětila Laura. „Máte-li však něco jiného na mysli…“</p>
			<p class="MLP-text para-style-override-1">„Ne, ne,“ odvětil spěšně. „Mohu s&nbsp;tím počkat. Po obědě to půjde zrovna tak dobře jako po snídani. To jdete všichni k&nbsp;jezeru? To je dobrý nápad! Půjdu s&nbsp;vámi.“ Zřejmě mu možnost odložit jednání na odpoledne přišla vhod.</p>
			<p class="MLP-text para-style-override-1">Za chvíli jsme všichni vyrazili k&nbsp;jezeru. Hrabě Fosco si s&nbsp;sebou nesl i&nbsp;klec se svými bílými myškami. Když jsme došli k&nbsp;jezeru, vešli jsme všichni kromě sira Percivala&nbsp;– zůstal totiž venku a&nbsp;řezal si hůl&nbsp;– do staré besídky. My tři ženy jsme usedly na lavici, hrabě se posadil na malou stoličku, Laura se pustila do pletení, hraběnka do cigaret a&nbsp;já, jako obvykle, seděla s&nbsp;prázdnýma rukama.</p>
			<p class="MLP-text para-style-override-1">Bylo pod mrakem, dul silný vítr a&nbsp;rychlé střídání světla nad hlavou dodávalo jezeru zasmušilý, divoký a&nbsp;opuštěný vzhled.</p>
			<p class="MLP-text para-style-override-1">„Někteří lidé říkají, že jezero působí romanticky,“ rozhovořil se sir Percival, „já se však domnívám, že je to skvrna na mém panství. Za časů mého praděda sahalo jezero až sem. Pohleďte na ně teď! Je úplně mělké, samé bahno. Jak rád bych je vysušil a&nbsp;vysadil tu stromy! Můj správce, ten pověrčivý hlupák, tvrdí, že na tomhle jezeře tkví kletba. Co si o&nbsp;tom myslíš, Fosco? Vždyť to vypadá jako místo přímo stvořené pro vraždu, ne?“</p>
			<p class="MLP-text para-style-override-1">„Můj milý Percivale,“ odporoval hrabě, „kam se poděla tvá řádná anglická soudnost? Voda je přece příliš mělká, než aby se v&nbsp;ní dalo skrýt lidské tělo, a&nbsp;všude kolem je písek, v&nbsp;němž se otiskne každá stopa. Je to vůbec nejhorší místo pro vraždu, jaké jsem kdy viděl! Kdyby nějaký moudrý člověk chtěl spáchat vraždu, tak je tohle jezero poslední místo na světě, které by si vybral!“</p>
			<p class="MLP-text para-style-override-1">Laura pohlédla znechuceně na hraběte a&nbsp;prohlásila: „Mrzí mě, že spojujete pohled na jezero s&nbsp;něčím tak strašným, jako je vražda. A&nbsp;ukažte mi vůbec nějakého moudrého člověka, který by byl velkým zločincem!“</p>
			<p class="MLP-text para-style-override-1">Hrabě pokrčil rameny a&nbsp;přívětivě se usmál na Lauru: „Máte pravdu. Hlupákův zločin spočívá v&nbsp;tom, že zločin vyjde najevo, a&nbsp;zločin moudrého člověka je takový, na který se nikdy nepřijde! Tentokrát jste mě porazila.“</p>
			<p class="MLP-text para-style-override-1">„Držte se, Lauro,“ ušklíbl se sir Percival. „Řekněte mu ještě, že každý zločin vyjde najevo. To je přece nesmysl!“</p>
			<p class="MLP-text para-style-override-1">„Já tomu věřím,“ odvětila Laura klidně.</p>
			<p class="MLP-text para-style-override-1">Sir Percival propukl v&nbsp;tak divoký a&nbsp;urážlivý smích, že jsme se všichni, dokonce i&nbsp;hrabě, překvapeně zarazili. Přispěchala jsem Lauře na pomoc: „I&nbsp;já tomu věřím.“</p>
			<p class="MLP-text para-style-override-1">Má poznámka sira Percivala rozzuřila. Udeřil holí prudce do písku, otočil se a&nbsp;odešel od nás.</p>
			<p class="MLP-text para-style-override-1">„Náš ubohý Percival,“ zvolal hrabě Fosco, dívaje se vesele za ním, „je obětí anglického splínu.“</p>
			<p class="MLP-text para-style-override-1">Pokračovali jsme ještě chvíli v&nbsp;rozhovoru, v&nbsp;němž hrabě projevil nový rys své povahy&nbsp;– cynismus, který nás velmi nepříjemně překvapil. Po chvíli vstala hraběnka Fosková, aby tak dala pokyn k&nbsp;odchodu. My jsme se zvedly rovněž. Hraběti Foskovi se zaběhla jedna z&nbsp;jeho bílých myšek. Za chvilku ji našel pod lavicí, na níž jsme seděly. Odtáhl lavici, myš zdvihl, náhle se zarazil, poklekl a&nbsp;pozorně prohlížel místo na zemi, před nímž klečel. Když po chvilce vstal, třásla se mu ruka tak silně, že stěží vstrčil myšku zpět do klece. Tvář měl bledou jako křída. „Percivale,“ zašeptal, „pojď sem!“</p>
			<p class="MLP-text para-style-override-1">Sir Percival si nás již deset minut vůbec nevšímal. Psal do písku různé číslice a&nbsp;zase je smazával. „Co zase chceš?“ zeptal se znuděně a&nbsp;kráčel pomalu k&nbsp;besídce.</p>
			<p class="MLP-text para-style-override-1">„Nevidíš tu nic?“ zeptal se ho hrabě. Uchopil ho prudce za klopu límce a&nbsp;ukazoval na místo, blízko něhož našel zatoulanou myš.</p>
			<p class="MLP-text para-style-override-1">„Vidím hromadu suchého písku,“ odpověděl sir Percival, „a uprostřed trochu špíny.“</p>
			<p class="MLP-text para-style-override-1">„To není špína,“ zašeptal hrabě a&nbsp;zatřásl baronetem. „To je krev!“</p>
			<p class="MLP-text para-style-override-1">Laura stála tak blízko, že poslední slova zaslechla, i&nbsp;když byla pronesena šeptem. Obrátila se ke mně s&nbsp;výrazem hrůzy.</p>
			<p class="MLP-text para-style-override-1">„Neboj se. Není důvod k&nbsp;poplachu. Vždyť je to jen krev ubohého zatoulaného psa.“</p>
			<p class="MLP-text para-style-override-1">Všichni se udivili a&nbsp;upřeli na mne tázavě oči.</p>
			<p class="MLP-text para-style-override-1">„Jak to víte?“ zeptal se sir Percival.</p>
			<p class="MLP-text para-style-override-1">„Toho dne, kdy jste se vrátili z&nbsp;ciziny, jsem tu toho psa našla. Zaběhl se sem a&nbsp;váš správce ho postřelil.“</p>
			<p class="MLP-text para-style-override-1">„Čí to byl pes?“ vyptával se sir Percival. „Nebyl to jeden z&nbsp;mých psů?“</p>
			<p class="MLP-text para-style-override-1">„Ne, nebyl.“</p>
			<p class="MLP-text para-style-override-1">„Tak komu tedy patřil? Věděla to snad hospodyně?“</p>
			<p class="MLP-text para-style-override-1">„Ano, věděla. Řekla mi, že to byl pes paní Catherickové.“</p>
			<p class="MLP-text para-style-override-1">Sir Percival stál až do tohoto okamžiku vzadu v&nbsp;besídce s&nbsp;hrabětem. Jakmile mi však přešlo přes rty jméno paní Catherickové, odstrčil hraběte a&nbsp;vyběhl za mnou do denního světla.</p>
			<p class="MLP-text para-style-override-1">„Jak to věděla hospodyně?“ zeptal se a&nbsp;pohlédl mi upřeně do očí se zájmem, který mě překvapil i&nbsp;rozhněval.</p>
			<p class="MLP-text para-style-override-1">„Věděla to,“ odpověděla jsem, „protože si paní Cathericková psa přivedla s&nbsp;sebou.“</p>
			<p class="MLP-text para-style-override-1">„Přivedla s&nbsp;sebou? Kam si ho přivedla s&nbsp;sebou?“</p>
			<p class="MLP-text para-style-override-1">„Do vašeho domu.“</p>
			<p class="MLP-text para-style-override-1">„Co tam paní Cathericková k&nbsp;čertu chtěla?“</p>
			<p class="MLP-text para-style-override-1">Způsob, kterým mi otázku položil, byl ještě urážlivější než slova, jichž použil. Obrátila jsem se k&nbsp;němu zády, abych mu dala najevo, že mě jeho hrubost pohoršila.</p>
			<p class="MLP-text para-style-override-1">Právě když jsem chtěla odejít, ucítila jsem na svém rameni konejšivý tlak ruky hraběte Foska, který současně uklidňoval baroneta:</p>
			<p class="MLP-text para-style-override-1">„Ale můj milý Percivale, klid, klid!“</p>
			<p class="MLP-text para-style-override-1">Sir Percival se zlostně rozhlédl. Hrabě se jen usmál a&nbsp;opakoval: „Klid, můj milý příteli, klid!“</p>
			<p class="MLP-text para-style-override-1">Sir Percival zaváhal, popošel několik kroků za mnou a&nbsp;pak se k&nbsp;mému nemalému překvapení omluvil: „Promiňte mi, prosím, ale mám poslední dobou nějaké starosti a&nbsp;jsem tak trochu popudlivý. Jen bych rád věděl, co tu mohla paní Cathericková chtít. Kdy tu byla? Mluvila ještě s&nbsp;někým jiným, nebo jen s&nbsp;hospodyní?“</p>
			<p class="MLP-text para-style-override-1">„Pokud vím, mluvila jen s&nbsp;ní.“</p>
			<p class="MLP-text para-style-override-1">Tu opět zasáh<a id="x.41187"></a>l hrabě. „Nebylo by tedy lépe vyptat se hospodyně? Proč nejít rovnou ke zdroji informací, Percivale?“</p>
			<p class="MLP-text para-style-override-1">„Máš pravdu,“ odvětil sir Percival. „Byla to ode mne hloupost, že mě to ihned nenapadlo.“ Po těchto slovech se otočil a&nbsp;vrátil se rovnou domů.</p>
			<p class="MLP-text para-style-override-1">Důvod Foskova zásahu, kterému jsem zprvu nerozuměla, vyšel najevo, jakmile k&nbsp;nám sir Percival otočil záda. Položil mi celou řadu otázek o&nbsp;paní Catherickové a&nbsp;o&nbsp;důvodu její návštěvy v&nbsp;Blackwateru, které by těžko mohl klást v&nbsp;přítomnosti svého přítele. Snažila jsem se odpovídat co nejstručněji, neboť jsem se rozhodla omezit výměnu důvěrných informací s&nbsp;hrabětem na nejmenší míru. Ale bohužel mu Laura nevědomky napomohla svými vlastními otázkami, na které jsem musela zevrubně odpovídat, takže za deset minut věděl hrabě o&nbsp;paní Catherickové i&nbsp;o&nbsp;podivných událostech, které nás přivedly do styku s&nbsp;její dcerou, právě tolik co my.</p>
			<p class="MLP-text para-style-override-1">V&nbsp;jednom ohledu byl výsledek mých zpráv překvapující. Ačkoli je hrabě nejbližším přítelem sira Percivala a&nbsp;jistě je podrobně seznámen s&nbsp;jeho soukromými záležitostmi, přece jen neví vůbec nic o&nbsp;skutečném příběhu Anny Catherickové. Nerozřešené tajemství této nešťastné dívky se mi nyní jeví dvojnásob podezřelé, neboť jsem přesvědčena o&nbsp;tom, že sir Percival skrývá klíč k&nbsp;této záhadě i&nbsp;před svým nejbližším přítelem.</p>
			<p class="MLP-text para-style-override-1">Když jsme se vrátili domů, stál tam připraven baronetův lovecký vozík se zapřaženým koněm. „Jedete někam s&nbsp;tím pěkným koněm?“ zeptal se hrabě štolby, který stál u&nbsp;vozíku.</p>
			<p class="MLP-text para-style-override-1">„Nikoli, pane hrabě,“ odvětil, štolba, „pán pojede sám.“</p>
			<p class="MLP-text para-style-override-1">Tu jsem si vzpomněla, že se baronet za svého pobytu v&nbsp;Lim­me­ridge vypravil na dlouhou cestu jen proto, aby se poptal v&nbsp;Tod­do­­vě dvorci po Anně. Nyní, v&nbsp;Blackwateru, odjíždí zřejmě až do Welminghamu, aby se vyptal paní Catherickové!</p>
			<p class="MLP-text para-style-override-1">Vešli jsme do domu. Když jsme procházeli halou, vyšel sir Per­cival z&nbsp;knihovny. Vypadal uspěchaně, byl bledý a&nbsp;zřejmě pln starostí, ale přece jen si zachoval zdvořilý tón. „Je mi líto, že musím odjet na delší cestu,“ začal. „Nemohu ji bohužel odložit. Zítra se vrátím, chtěl bych však předtím vyřídit onu záležitost, o&nbsp;níž jsem ráno mluvil. Lauro, pojďte, prosím, do knihovny. Hraběnko, smím vás také obtěžovat? Byl bych rád, kdybyste vy a&nbsp;hrabě Fosco byli svědky při podpisu jedné listiny, o&nbsp;nic víc nejde. Bude to trvat jen minutu. Tak pojďme, ať to vyřídíme.“ A&nbsp;podržel dveře a&nbsp;počkal, až všichni vešli, pak vešel za nimi a&nbsp;dveře za sebou tiše zavřel.</p>
			<p class="MLP-text para-style-override-1">Zůstala jsem chvíli stát sama v&nbsp;hale, srdce mi prudce bušilo a&nbsp;měla jsem neblahé předtuchy. Pak jsem přistoupila ke schodišti a&nbsp;začala pomalu stoupat vzhůru.</p>
			<p class="MLP-text para-style-override-1">Sotva jsem položila ruku na kliku dveří svého pokoje, uslyšela jsem sira Percivala, jak mě zezdola volá.</p>
			<p class="MLP-text para-style-override-1">„Musím vás požádat, abyste znovu sešla dolů,“ řekl. „Je to Foskova vina, slečno Halcombová, nikoli moje. Začal zcela nesmyslně odmítat, aby jeho žena byla jedním ze svědků, a&nbsp;tak mě donutil, že vás musím poprosit, abyste přišla za námi do knihovny.“</p>
			<p class="MLP-text para-style-override-1">Vešla jsem do místnosti spolu s&nbsp;baronetem. Laura čekala u&nbsp;psacího stolu, svírajíc v&nbsp;ruce vycházkový klobouk. Hraběnka Fosková seděla vedle ní v&nbsp;křesle a&nbsp;nespouštěla zrak z&nbsp;hraběte, který stál u&nbsp;okna a&nbsp;otrhával uschlé listy z&nbsp;květin postavených na okenní římse.</p>
			<p class="MLP-text para-style-override-1">Jakmile jsem vstoupila, vykročil mi hrabě vstříc a&nbsp;začal vysvětlovat: „Víte přece, slečno, jakou povahu nám Italům vy Angličané přisuzujete! Prý jsme umínění a&nbsp;podezíraví, takový je názor Johna Bulla. To se ovšem vztahuje i&nbsp;na mne, i&nbsp;já jsem umíněný a&nbsp;podezíravý Ital. Však jste si to sama také myslela, jen neprotestujte! Nu, a&nbsp;proto jsem si umínil, že má žena nemůže být svědkem při ověření podpisu lady Glydové, jsem-li svědkem rovněž já sám; připadá mi totiž, že by to mohlo vyvolat podezření.“</p>
			<p class="MLP-text para-style-override-1">„Na jeho námitce není ani zbla pravdy,“ zasáhl sir Percival. „Vy­světlil jsem mu přece, že podle anglického práva smí být hraběnka svědkem současně se svým manželem.“</p>
			<p class="MLP-text para-style-override-1">„Připouštím,“ pokračoval hrabě, „ale svědomí mi říká ne. Nevím a&nbsp;ani nechci vědět, co je v&nbsp;listině, kterou bude lady Glydová podepisovat. Tvrdím jen, že v&nbsp;budoucnosti mohou nastat okolnosti, pro které bude Percival nucen odvolat se na své dva svědky, a&nbsp;pak by bylo záhodno, aby tito svědkové neměli spolu pranic společného. To by ovšem nebylo možné, kdyby se vedle mne podepsala i&nbsp;má žena.“</p>
			<p class="MLP-text para-style-override-1">Po tomto prohlášení jsem řekla, že nemám námitek být v&nbsp;tomto případě svědkem. Sir Percival na mne ostře pohlédl, jako by se chystal něco namítnout. V&nbsp;témž okamžiku však hraběnka Fosková vstala a&nbsp;chystala se&nbsp;– zřejmě na němý pokyn hraběte&nbsp;– odejít z&nbsp;místnosti.</p>
			<p class="MLP-text para-style-override-1">„Můžete tu zůstat,“ zdržoval ji baronet. Ale hraběnka znovu pohlédla na svého manžela, a&nbsp;jelikož v&nbsp;jeho očích vyčetla pokyn k&nbsp;odchodu, prohlásila, že nám nebude překážet, a&nbsp;odešla. Potom vzal sir Percival skříňku, která stála vedle knihovny, a&nbsp;vytáhl z&nbsp;ní listinu složenou na několik dílů. Položil ji na stůl, rozevřel jen poslední díl a&nbsp;zbylou část přikryl dlaní, takže bylo vidět jen nepopsanou část s&nbsp;několika pečetěmi. Text listiny byl skryt v&nbsp;části, která byla složena pod jeho dlaní. Pohlédly jsme s&nbsp;Laurou na sebe. Baronetova tvář byla bledá, nejevila však ani rozpaky, ani strach. Baronet namočil pero do kalamáře, podal je Lauře a&nbsp;pravil: „Podepište se zde. Vy, slečno Halcombová, a&nbsp;ty, Fosco, se podepíšete po ní sem k&nbsp;těmto pečetím. Tak sem pojď, Fosco! Nedívej se z&nbsp;okna a&nbsp;nekuř nám do kytek, když máš být svědkem!“</p>
			<p class="MLP-text para-style-override-1">Hrabě odhodil cigaretu a&nbsp;přistoupil ke stolu. Nespustil ani na okamžik zrak z&nbsp;baronetova obličeje. Laura, s&nbsp;perem v&nbsp;ruce, se dívala rovněž na baroneta. Stál mezi nimi, složenou listinu pevně při­držoval na stole a&nbsp;pohlížel na mne přes stůl s&nbsp;tak zlověstnou směsí podezření a&nbsp;rozpaků na tváři, že vypadal spíše jako obžalovaný na soudní lavici než jako pán ve vlastním domě. „Tak tady se podepište,“ opakoval a&nbsp;prudce se otočil k&nbsp;Lauře, naznačuje jí znovu místo na listině.</p>
			<p class="MLP-text para-style-override-1">„Co to mám vlastně podepsat?“ zeptala se Laura klidně.</p>
			<p class="MLP-text para-style-override-1">„Teď na to nemám čas, abych vám to vysvětloval,“ odsekl baronet. „Vůz je přede dveřmi a&nbsp;musím neprodleně odcestovat. A&nbsp;kromě toho, i&nbsp;kdybych měl čas, stejně byste tomu nerozuměla. Je to pouhá formalita plná právních obratů a&nbsp;takových věciček. Tak pojďte, podepište to a&nbsp;nezdržujte nás.“</p>
			<p class="MLP-text para-style-override-1">„Měla bych přece vědět, co podepisuji, než někam napíšu své jméno!“</p>
			<p class="MLP-text para-style-override-1">„Nesmysl! Copak ženy takovým věcem rozumějí? Už jsem řekl, že tomu nemůžete rozumět.“</p>
			<p class="MLP-text para-style-override-1">„Tak se mi to alespoň snažte vysvětlit. Kdykoli jsme něco vyřizovali s&nbsp;panem Gilmorem, vždy mi to napřed vysvětlil a&nbsp;já tomu pokaždé porozuměla.“</p>
			<p class="MLP-text para-style-override-1">„To si umím představit, že se tak choval. Byla to jeho povinnost, byl přece váš služebník! Já jsem váš manžel a&nbsp;mou povinností to není! Jak mě tu ještě chcete dlouho zdržovat? Už jsem vám jednou řekl, že není čas na čtení, venku mě čeká vůz. Tak podepíšete, nebo nepodepíšete?“</p>
			<p class="MLP-text para-style-override-1">Laura držela neustále pero v&nbsp;ruce, nepohnula se však z&nbsp;místa. „Jestliže se svým podpisem k&nbsp;něčemu zavazuji, mám zajisté právo vědět, o&nbsp;jaký závazek tu jde.“</p>
			<p class="MLP-text para-style-override-1">Baronet pozdvihl listinu a&nbsp;uhodil s&nbsp;ní zlostně o&nbsp;stůl. „Co tím chcete říci?“ vykřikl. „Vždycky jste tím byla známa, že říkáte pravdu do očí. Tak se neohlížejte ani na slečnu Halcombovou, ani na Foska, a&nbsp;řekněte rovnou, že mi nedůvěřujete!“</p>
			<p class="MLP-text para-style-override-1">Hrabě položil baronetovi ruku na rameno. Baronet ji vztekle střásl. Hrabě ji tam položil znovu a&nbsp;začal ho uklidňovat: „Kroť tu svou nešťastnou povahu, Percivale. Lady Glydová má pravdu.“</p>
			<p class="MLP-text para-style-override-1">„Pravdu!“ zvolal sir Percival. „Manželka má pravdu, nedůvěřuje-li svému manželovi!“</p>
			<p class="MLP-text para-style-override-1">„Je to nespravedlivé a&nbsp;kruté, že mě viníte z&nbsp;nedůvěry,“ řekla Laura. „Zeptejte se Marian, nemám-li právo vědět, jaké povinnosti mi tato listina ukládá, dříve než ji podepíšu!“</p>
			<p class="MLP-text para-style-override-1">„Ani mě nenapadne. Slečně Halcombové do toho nic není!“ odsekl baronet.</p>
			<p class="MLP-text para-style-override-1">Až dosud jsem nepromluvila, ale smutný Lauřin výraz a&nbsp;nestoudně nespravedlivé baronetovo chování mě přiměly k&nbsp;tomu, že jsem mu řekla své mínění: „Promiňte mi, sire Percivale, ale jako jeden ze svědků si dovoluji předpokládat, že mi do této záležitosti něco je! Lauřina námitka mi připadá zcela oprávněná, a&nbsp;pokud jde o&nbsp;mne, nemohu na sebe vzít takovou odpovědnost a&nbsp;podepsat se jako svědek, dokud Laura neporozumí listině, kterou si přejete, aby podepsala.“</p>
			<p class="MLP-text para-style-override-1">„Tak i&nbsp;vy!“ vykřikl baronet. „Příště až se pozvete do cizího domu, slečno Halcombová, tak vám doporučuji, abyste hostitelovi nesplácela jeho pohostinství tím, že se postavíte na stranu jeho manželky ve věci, jež se vás vůbec netýká!“</p>
			<p class="MLP-text para-style-override-1">Vyskočila jsem, jako by mě byl uhodil. Kdybych byla mužem, byla bych ho srazila na zem a&nbsp;odešla navždy z&nbsp;jeho domu, ale jsem jen žena a&nbsp;mám nevýslovně ráda jeho manželku! Proto jsem se znovu posadila a&nbsp;mlčela. Laura ke mně přiběhla, objala mě a&nbsp;konejšila.</p>
			<p class="MLP-text para-style-override-1">„Vraťte se sem a&nbsp;podepište se!“ zvolal sir Percival z&nbsp;druhé strany stolu na Lauru.</p>
			<p class="MLP-text para-style-override-1">„Mám se podepsat?“ zašeptala mi Laura do ucha. „Poraď mi, prosím!“</p>
			<p class="MLP-text para-style-override-1">„Ne,“ odvětila jsem. „Právo a&nbsp;pravda jsou na tvé straně, nepodepisuj nic, dokud si to nepřečteš.“</p>
			<p class="MLP-text para-style-override-1">„Tak už sem pojďte a&nbsp;podepište to!“ zvolal na ni znovu baronet. Hrabě, s&nbsp;rukou stále na baronetově rameni, pozorně sledoval Lauřino i&nbsp;mé počínání a&nbsp;znovu zakročil: „Percivale, já osobně si uvědomuji, že jsem v&nbsp;přítomnosti dam. Buď, prosím, tak laskav a&nbsp;uvědom si to také!“</p>
			<p class="MLP-text para-style-override-1">Sir Percival se k&nbsp;němu beze slova otočil se záštím ve zraku. Hrabě zesílil své sevření a&nbsp;opakoval vyrovnaným hlasem: „Buď, prosím, tak laskav a&nbsp;uvědom si to také.“</p>
			<p class="MLP-text para-style-override-1">Oba na sebe pohlédli. Sir Percival pomalu vyprostil své rameno zpod Foskovy ruky, pomalu odvrátil obličej od Foskových očí, pokorně pohleděl na listinu na stole a&nbsp;pak promluvil s&nbsp;výrazem zkroceného zvířete: „Nechci nikoho urážet, ale tvrdohlavost mé ženy by dokázala vyvést z&nbsp;rovnováhy i&nbsp;světce. Řekl jsem jí, že jde o&nbsp;pouhou formalitu, co může ještě víc chtít? Říkejte si, co chcete, ale žena přece nemá svého manžela vystavovat posměchu! Tak ještě jednou, lady Glydová, naposledy&nbsp;– podepíšete, nebo nepodepíšete?“</p>
			<p class="MLP-text para-style-override-1">Laura přistoupila ke stolu a&nbsp;uchopila pero: „Ráda podepíšu, budete-li se mnou jednat jako s&nbsp;rozumným člověkem. Je mi lhostejné, jakou oběť na mě žádáte, jen pokud to nikomu neuškodí a&nbsp;nebude-li to mít škodlivé následky.“</p>
			<p class="MLP-text para-style-override-1">„Kdo mluvil o&nbsp;nějaké oběti?“ přerušil ji baronet, stěží potlačuje znovu propukávající zlost.</p>
			<p class="MLP-text para-style-override-1">„Chci tím říci, že se ochotně vzdám, čeho se mohu čestně vzdát. Zdráhám se jen podepsat závazek, o&nbsp;němž nic nevím, a&nbsp;to mi přece nemusíte tak ostře vytýkat!“</p>
			<p class="MLP-text para-style-override-1">„Vy se zdráháte?“ zavrčel sir Percival. „Teď už je pro vás pozdě se zdráhat. Myslil jsem si, že jste tyhlety slabůstky už překonala tehdy, když jste udělala z&nbsp;nouze ctnost a&nbsp;provdala se za mne!“</p>
			<p class="MLP-text para-style-override-1">Sotva domluvil, Laura mrštila perem o&nbsp;stůl, podívala se na něho s&nbsp;výrazem, jaký jsem u&nbsp;ní ještě nikdy neviděla, a&nbsp;beze slova se k&nbsp;němu obrátila zády. Opovržení, které mu tím dala najevo, bylo tak zjevné a&nbsp;silné, že jsme nikdo ani nemohl promluvit. V&nbsp;slovech, jež její manžel pronesl, muselo být kromě oné povrchní surovosti ještě něco skryto, jakási tajná urážka, jejíž podstata mi byla zcela neznámá, která se však Laury dotkla tak hluboce, že by si toho byl musel povšimnout i&nbsp;cizí člověk. Hrabě, který nebyl cizím člověkem, povšiml si toho právě tak přesně jako já. Když jsem vstala ze židle, abych přistoupila k&nbsp;Lauře, zaslechla jsem, jak zašeptal baronetovi: „Ty pitomče!“</p>
			<p class="MLP-text para-style-override-1">Laura kráčela ke dveřím. Tu ji baronet znovu oslovil jako člověk, který si je vědom toho, že si svou prchlivostí uškodil: „Tak skutečně odmítáte podepsat?“</p>
			<p class="MLP-text para-style-override-1">„Po tom, co jste mi řekl,“ prohlásila mu Laura pevně, „odmítám podepsat tuto listinu, dokud z&nbsp;ní nepřečtu každou řádku, od první do poslední. Pojďme, Marian, příliš dlouho jsme se tu už zdržely!“</p>
			<p class="MLP-text para-style-override-1">„Okamžik, prosím!“ vpadl hrabě, dříve než mohl baronet promluvit, „ještě okamžik, lady Glydová, prosím.“ Laura by byla odešla z&nbsp;knihovny, aniž na jeho slova byla reagovala, zarazila jsem ji však a&nbsp;zašeptala: „Neudělej si nepřítele ještě z&nbsp;hraběte! Dělej, co chceš, ale nedopusť, aby se i&nbsp;on stal tvým nepřítelem!“</p>
			<p class="MLP-text para-style-override-1">Laura mi vyhověla. Hrabě, který stál mezi námi a&nbsp;baronetem, na ni pohlédl a&nbsp;řekl: „Promiňte, prosím, učiním-li ještě jeden návrh, věřte mi však, že tak činím z&nbsp;hluboké úcty a&nbsp;přátelských ohledů k&nbsp;paní domu.“ Pak se obrátil k&nbsp;baronetovi: „Je třeba, aby tahle listina, co tu leží před námi, byla podepsána ještě dnes?“</p>
			<p class="MLP-text para-style-override-1">„Je toho třeba pro mé úmysly a&nbsp;přání,“ odvětil baronet trpce. „Tím se ovšem lady Glydová nedala nijak ovlivnit, jak sis jistě všiml.“</p>
			<p class="MLP-text para-style-override-1">„Odpověz mi na mou otázku přímo. Může to podpisování být odloženo na zítřek, nebo nemůže?“</p>
			<p class="MLP-text para-style-override-1">„Ano, může, chceš-li tomu tak.“</p>
			<p class="MLP-text para-style-override-1">„Tak k&nbsp;čemu tedy marníš čas? Odložme podpis na zítřek, až se vrátíš.“</p>
			<p class="MLP-text para-style-override-1">Sir Percival vzhlédl a&nbsp;hněvivě řekl: „Mluvíš se mnou způsobem, který se mi vůbec nelíbí a&nbsp;který od nikoho nesnesu!“</p>
			<p class="MLP-text para-style-override-1">„To, co ti radím, je pro tvé dobro,“ odvětil hrabě, opovržlivě se usmívaje. „Dopřej si čas, dopřej čas také lady Glydové. Zapomněl jsi už snad, že tvůj vůz čeká u&nbsp;dveří? Běž a&nbsp;odjed! Podpis počká do zítřka. Vrátíme se k&nbsp;tomu, až přijedeš zpět!“</p>
			<p class="MLP-text para-style-override-1">Sir Percival zaváhal a&nbsp;pohlédl na hodinky. V&nbsp;jeho duchu zřejmě sváděla touha pustit se na tajemnou cestu urputný boj s&nbsp;touhou získat Lauřin podpis. Chvíli uvažoval, pak povstal ze židle a&nbsp;prohlásil: „Snadno mě můžeš přesvědčit, nemám-li čas, abych ti odporoval. Budu se řídit tvou radou, Fosco, nikoli snad proto, že by se mi líbila a&nbsp;že jí věříš, nýbrž proto, že se tu už nemohu déle zdržet.“ Pak se zarazil a&nbsp;zlobně pohlédl na Lauru: „Nepodepíšete-li tu listinu zítra, pak…“ Zbytek slov zanikl v&nbsp;bouchnutí zásuvky, do níž zamkl listinu. Pak vzal ze stolu klobouk a&nbsp;rukavice a&nbsp;zamířil ke dveřím. Když míjel Lauru, řekl: „Nezapomeňte na zítřek!“ a&nbsp;vyšel.</p>
			<p class="MLP-text para-style-override-1">Hrabě k&nbsp;nám přistoupil: „Právě jste viděli Percivala v&nbsp;jeho nejhorší náladě. Jako starý přítel se za něho stydím a&nbsp;je mi ho i&nbsp;líto. Slibuji vám za něho, že se zítra již nebude tak špatně chovat.“</p>
			<p class="MLP-text para-style-override-1">Vyšly jsme z&nbsp;knihovny, a&nbsp;když jsme přecházely halou, slyšely jsme hrčení odjíždějícího kočáru. „Kam asi jede, Marian?“ zašeptala Laura. „Bojím se všeho, co dělá. Nevíš, kam by tak mohl jet?“</p>
			<p class="MLP-text para-style-override-1">Po všem, co jsem dnes ráno zažila, jsem neměla odvahu vyslovit své podezření. „Jak bych to mohla vědět?“</p>
			<p class="MLP-text para-style-override-1">„A&nbsp;mohla by to vědět hospodyně?“ naléhala Laura. </p>
			<p class="MLP-text para-style-override-1">„Určitě ne,“ odvětila jsem. „Neví o&nbsp;tom jistě o&nbsp;nic víc než my.“</p>
			<p class="MLP-text para-style-override-1">Laura pochybovačně potřásla hlavou.</p>
			<p class="MLP-text para-style-override-1">„Což ti hospodyně neřekla, že v&nbsp;okolí prý byla spatřena Anna Cathericková? Neodjel snad proto, aby ji hledal?“</p>
			<p class="MLP-text para-style-override-1">„Doporučovala bych ti, abys na tohle ani nemyslela a&nbsp;raději se uklidnila. Bude to pro tebe lepší. Pojď, půjdeme do mého pokoje a&nbsp;tam si trochu odpočineme.“</p>
			<p class="MLP-text para-style-override-1">V&nbsp;mém pokoji jsme usedly k&nbsp;oknu a&nbsp;daly se ovívat horkým letním vánkem.</p>
			<p class="MLP-text para-style-override-1">„Musíme si teď pomoci samy,“ řekla jsem po chvilce mlčení. „Po­hovořme si teď o&nbsp;tom v&nbsp;klidu a&nbsp;rozhodněme se, co bude nejlepší udělat!“</p>
			<p class="MLP-text para-style-override-1">Když jsme daly dohromady to, co Laura znala o&nbsp;finančních potížích svého manžela a&nbsp;co já vyslechla z&nbsp;jeho rozhovoru s&nbsp;advokátem, dospěly jsme k&nbsp;názoru, že účelem listiny, kterou měla Laura podepsat, je získat půjčku. Ovšem podstata právního závazku, který by Laura svým podpisem na sebe vzala, i&nbsp;stupeň osobní odpovědnosti, která by jí jejím podpisem připadla, byly našim znalostem zcela cizí a&nbsp;vzdálené. Podle mého názoru obsahovala skrytá část listiny nějakou podvodnou a&nbsp;nepoctivou finanční transakci. Po chvilce uvažování jsme si řekly, že by bylo lépe, kdybychom se obrátily o&nbsp;radu na pana Kyrleho, společníka pana Gilmora, jemuž podle slov tohoto starého rodinného přítele můžeme zcela a&nbsp;plně důvěřovat. Napsala jsem mu proto dopis, v&nbsp;němž jsem mu vylíčila celou situaci a&nbsp;požádala ho, aby nám prostými a&nbsp;jasnými slovy, která by nepřipouštěla žádný dvojí nebo mylný výklad, poradil, co máme dělat. Když už jsem psala adresu na obálku, namítla Laura, že snad ani nemůžeme včas dostat odpověď: „Tvůj dopis bude doručen v&nbsp;Londýně teprve zítra ráno a&nbsp;pošta nám přinese odpověď nejdříve teprve pozítří ráno!“</p>
			<p class="MLP-text para-style-override-1">Tato nesnáz by se dala odstranit jedině tak, že by pan Kyrle vyslal zvláštního posla z&nbsp;Londýna, který by nám odpověď doručil přímo do našich rukou. Napsala jsem v&nbsp;tomto smyslu dovětek a&nbsp;prosila v&nbsp;něm, aby posel s&nbsp;odpovědí odjel z&nbsp;Londýna dopoledním vlakem, který k&nbsp;nám přijede 20 minut po jedné, takže posel bude moci být v&nbsp;Blackwateru nejpozději ve dvě hodiny. Měl vyhledat přímo mne, neměl nikomu odpovídat na otázky a&nbsp;odevzdat dopis výhradně do mých rukou.</p>
			<p class="MLP-text para-style-override-1">„Pro případ, že by se snad sir Percival zítra vrátil před druhou hodinou,“ řekla jsem Lauře, „bylo by nejlepší, kdybys zůstala celou dobu venku na zahradě a&nbsp;vrátila se do domu teprv po poslově příjezdu. Sama tu na něho budu celý čas čekat. A&nbsp;teď pojďme dolů do salónu. Kdybychom tu zůstaly déle, mohly bychom vzbudit podezření.“</p>
			<p class="MLP-text para-style-override-1">„Podezření?“ opakovala Laura. „Čí podezření teď můžeme vyvolat, když sir Percival odjel z&nbsp;domu? Máš snad na mysli hraběte Fosku?“</p>
			<p class="MLP-text para-style-override-1">„Snad ano, Lauro.“</p>
			<p class="MLP-text para-style-override-1">„Začíná ti být zrovna tak protivný jako mně, viď?“</p>
			<p class="MLP-text para-style-override-1">„Ne, není mi protivný.“</p>
			<p class="MLP-text para-style-override-1">„Tak se ho ale bojíš, že?“</p>
			<p class="MLP-text para-style-override-1">„Ano. Jeho zásah mě polekal více než baronetova prchlivost. Nezapomeň, co jsem ti řekla v&nbsp;knihovně. Neudělej si z&nbsp;něho nepřítele, Lauro!“</p>
			<p class="MLP-text para-style-override-1">Pak jsme sešly dolů. Laura vešla do salónu, zatím co já, s&nbsp;dopisem v&nbsp;ruce, jsem přecházela přes halu, abych psaní hodila do schránky, která tam visela na stěně. Venkovní dveře byly otevřeny a&nbsp;na schodech jsem viděla stát hraběte s&nbsp;hraběnkou. Když mě spatřili, hraběnka ke mně přispěchala a&nbsp;zeptala se, mohu-li jí věnovat pět minut, že mi chce něco soukromě sdělit. Byla jsem její výzvou poněkud překvapena, přistoupila jsem ke skříňce, vhodila do ní dopis a&nbsp;odvětila, že jsem jí k&nbsp;službám. Hraběnka mě vzala pod paží a&nbsp;vyvedla do zahrady. Když jsme míjely hraběte, uklonil se nám s&nbsp;úsměvem, pak vešel zpět do domu a&nbsp;přivřel za sebou dveře. Očekávala jsem, že se mi hraběnka svěří s&nbsp;nějakým neobyčejným tajemstvím, ale jak jsem byla překvapena, když jsem zjistila, že ono soukromé sdělení bylo jen pouhé zdvořilé ujištění, že zejména po onom trapném výstupu v&nbsp;knihovně jsou její sympatie zcela na mé straně. Považovala jsem její jednání za velmi neobvyklé, poděkovala jí a&nbsp;v&nbsp;domnění, že náš rozhovor skončil, pokusila jsem se rozloučit. Ale hraběnka mě zřejmě nechtěla od sebe pustit a&nbsp;rozhovořila se. Tato dosud nejmlčenlivější žena pod sluncem mě náhle začala častovat těmi nejběžnějšími frázemi o&nbsp;nejrůznějších věcech tohoto světa a&nbsp;vodila mě celou půlhodinu kolem rybníka, až jsem byla zcela vyčerpána. Nevím, zda si toho všimla, či ne, ale zarazila se tak náhle, jak začala, pohlédla ke dveřím domu, nasadila svůj ledový výraz, vyprostila paži a&nbsp;beze slova ode mne odešla.</p>
			<p class="MLP-text para-style-override-1">Když jsem otevřela dveře do haly, octla jsem se tváří v&nbsp;tvář hraběti. Zeptal se mě, kde jsem nechala hraběnku. Řekla jsem mu to, načež ihned vyšel do zahrady. Proč jsem po jeho odchodu okamžitě přistoupila ke schránce a&nbsp;vyňala z&nbsp;ní dopis s&nbsp;neurčitým pocitem podezření a&nbsp;proč mi náhle napadlo, že bych jej snad měla zapečetit, to vše je záhada, kterou si nedovedu vysvětlit. Ale ať už mě ovlivnilo cokoli, blahopřála jsem si, že jsem se tomuto pocitu podvolila, neboť jsem zjistila, že obálka je otevřená, ačkoli jsem ji před více než půl hodinou jistě zalepila. Že bych ji nebyla dost pečlivě zalepila? Nebo že by lepidlo bylo špatné?</p>
			<p class="MLP-text para-style-override-1">Nebo že by snad&nbsp;–&nbsp;–&nbsp;–! Ne, této představy se přece jen děsím! Nechtělo by se mi v&nbsp;ni věřit! Bojím se zítřku, tolik záleží na mé opatrnosti a&nbsp;na mém sebeovládání. Na dvě věci nesmím rozhodně zapomenout. Musím být neustále přátelská k&nbsp;hraběti a&nbsp;musím být ve střehu, dokud sem nepřijede posel s&nbsp;odpovědí na můj dopis.</p>
			<p class="MLP-DENIK">17. června</p>
			<p class="MLP-text-bez1radku para-style-override-1">Když jsme se opět sešli u&nbsp;večeře, měl hrabě Fosco tu nejlepší náladu. Bavil nás ze všech sil, jako by se snažil vymazat nám z&nbsp;mysli nepříjemný výstup, který se odehrál dnes odpoledne v&nbsp;knihovně. Po večeři mě Laura vybídla, abychom se šly projít. Bylo by to bývalo nezdvořilé, nepozvat k&nbsp;procházce také hraběnku, ta však tentokráte zřejmě dostala své příkazy již předem, protože nám prohlásila na omluvu: „Hrabě už jistě potřebuje další dávku svých cigaret, nikdo mu je přece neumí tak připravit jako já.“</p>
			<p class="MLP-text para-style-override-1">A&nbsp;tak jsme s&nbsp;Laurou vyšly samy. Byl dusný večer. „Kam půjdeme?“ zeptala jsem se Laury.</p>
			<p class="MLP-text para-style-override-1">„K&nbsp;jezeru, nemáš-li nic proti tomu,“ navrhla.</p>
			<p class="MLP-text para-style-override-1">„Tak se mi zdá, že máš tohle smutné jezero hodně ráda.“</p>
			<p class="MLP-text para-style-override-1">„Ne, jezero ne, ale jeho okolí. Písčitý břeh, vřes a&nbsp;borovice jsou to jediné, co mi ze zdejší krajiny připomíná Limmeridge. Ale přeješ-li si, můžeme jít jinam.“</p>
			<p class="MLP-text para-style-override-1">„Nemám tady v&nbsp;Blackwateru žádné oblíbené procházky. Pojďme k&nbsp;jezeru, bude tam chladněji.“</p>
			<p class="MLP-text para-style-override-1">Mlčky jsme kráčely stinným hájem. Večerní dusno na nás tíživě doléhalo, a&nbsp;když jsme došly k&nbsp;besídce u&nbsp;břehu, s&nbsp;úlevou jsme do ní vkročily a&nbsp;usedly. „Je to tu velice opuštěné a&nbsp;chmurné,“ prohodila Laura, „ale tady nás jistě nikdo nevyruší.“ Hovořila klidně a&nbsp;zamyšleně pozorovala písčitý břeh. Uvědomila jsem si, že její mysl je příliš zaujata jinými myšlenkami, než aby na ni působila opuštěnost našeho okolí tak těžce jako na mne. „Řekla jsem si, Marian, že ti řeknu pravdu o&nbsp;svém manželství a&nbsp;nebudu čekat, až na všechno přijdeš sama,“ pokračovala. „Pro ženu je bolestné přiznat, že muž, jemuž zaslíbila celý svůj život, je někdo, kdo o&nbsp;tento dar vůbec nestojí. Nebudu tě zarmucovat vyprávěním o&nbsp;svých strastech a&nbsp;bolestech ani o&nbsp;tom, jak začaly, jen se ti přiznám, že netrvalo dlouho a&nbsp;já si uvědomila, že mě můj manžel nemá ani trochu rád. Od té doby jsem nepřestala myslet na Waltera Hartrighta a&nbsp;už se těm vzpomínkám vůbec nebráním!“</p>
			<p class="MLP-text para-style-override-1">Její slova mnou tak otřásla, že mi trvalo několik minut, než jsem se vzchopila a&nbsp;řekla: „Lauro, prosím, nikdy už o&nbsp;Walterovi nemluv, je to v&nbsp;tvém zájmu. Kdyby tě tvůj manžel uslyšel…“</p>
			<p class="MLP-text para-style-override-1">„Vůbec by ho to nepřekvapilo!“ odpověděla Laura klidně a&nbsp;odevzdaně. Překvapila mě nejen odpověď, ale i&nbsp;změna v&nbsp;jejím chování.</p>
			<p class="MLP-text para-style-override-1">„Nepřekvapilo by ho to? Víš, co říkáš? Co to má znamenat?“</p>
			<p class="MLP-text para-style-override-1">„Je tomu tak. Chtěla jsem ti to už říci, když jsme byly spolu v&nbsp;mém pokoji. Když jsem se baronetovi v&nbsp;Limmeridge upřímně přiznala, zachovala jsem jen jednu věc v&nbsp;tajnosti&nbsp;– jeho jméno. Bylo to ovšem nevinné tajemství, ale on zjistil i&nbsp;to jméno! Stalo se to v&nbsp;Římě. Byli jsme pozváni k&nbsp;baronetovým přátelům, panu a&nbsp;paní Marklandovým. O&nbsp;paní Marklandové se říkalo, že prý krásně kreslí, a&nbsp;proto na prosbu některých hostů nám ukázala své kresby. Všichni jsme se obdivovali, ale zřejmě jsem musela říci něco zvláštního, neboť se po chvilce obrátila ke mně a&nbsp;zeptala, zda také kreslím. ‚Kdysi jsem kreslívala,‘ odpověděla jsem, ‚ale už jsem toho nechala.‘ ‚Jednou se k&nbsp;tomu snad vrátíte,‘ namítla paní domu, ‚a pak bych vám chtěla doporučit učitele. Měla jsem celou řadu učitelů, ale jeden z&nbsp;nich byl nesmírně nadaný.‘ Nic jsem raději neříkala a&nbsp;snažila se změnit předmět hovoru. Ale paní Marklandová se nedala odradit: ‚Byl to pan Hartright. Pustíte-li se někdy opět do kreslení, zkuste to a&nbsp;vezměte si ho za učitele. Je to mladý muž, je skromný, má dobré vystupování, jistě se vám bude líbit.‘ Ze všech sil jsem se snažila, abych se ovládla. Neodpověděla jsem a&nbsp;sklonila se nad kresbami. Když jsem se vzpřímila, setkal se můj zrak se zrakem mého manžela a&nbsp;z&nbsp;jeho pohledu jsem vyčetla, že mě má tvář vyzradila. ‚O&nbsp;panu Hartrightovi si promluvíme,‘ řekl s&nbsp;pohledem upřeným na mne, ‚až budeme zpět v&nbsp;Anglii. Souhlasím s&nbsp;vámi, paní Marklandová, určitě se bude lady Glydové líbit.‘ Poslední slova pronesl s&nbsp;takovým důrazem, že mi tváře vzplanuly a&nbsp;srdce se tak rozbušilo, jako bych se měla zalknout. Víc již neřekl. Od Marklandů jsme odešli brzy. V&nbsp;kočáře cestou do hotelu mlčel. Pomohl mi jako obvykle vystoupit a&nbsp;šel za mnou do našich pokojů. Jakmile jsme vkročili do salónu, zamkl dveře, přinutil mě sednout do křesla a&nbsp;postavil se nade mne. ‚Od onoho rána, kdy jste mi učinila ono neslýchané přiznání, jsem si přál zjistit jméno onoho muže a&nbsp;dnes večer jsem je vyčetl z&nbsp;vaší tváře. Byl to váš učitel kreslení a&nbsp;jeho jméno je Hartright. Budete toho litovat oba, vy i&nbsp;on, až do nejdelší smrti!‘“</p>
			<p class="MLP-text para-style-override-1">Bylo mi Laury nesmírně líto, ale co jsem jí mohla říci? Dlouhou chvíli jsme mlčely. Pak Laura zašeptala: „Marian, je pozdě, v&nbsp;háji bude tma. Jsme daleko od domu. Vraťme se!“ Tu se náhle zarazila a&nbsp;obrátila obličej ke vchodu do besídky. „Marian, podívej se, nevidíš tam něco?“</p>
			<p class="MLP-text para-style-override-1">„Kde?“</p>
			<p class="MLP-text para-style-override-1">„Tam dole, před námi!“ Podívala jsem se a&nbsp;tu jsem spatřila, jak v&nbsp;dálce jde někdo přes vřesoviště. Postava zvolna kráčela v&nbsp;daleké mlze, zastavila se, opět pokračovala v&nbsp;cestě, zahalena bílým oparem, a&nbsp;po chvilce nám zmizela z&nbsp;očí. Obě jsme byly rozrušeny příhodami dnešního dne. Uplynulo několik minut, než jsme se odhodlaly ke zpáteční cestě.</p>
			<p class="MLP-text para-style-override-1">„Byl to muž, či žena?“ zeptala se Laura šeptem, když jsme kráčely k&nbsp;tmavému háji.</p>
			<p class="MLP-text para-style-override-1">„Nejsem si jista.“</p>
			<p class="MLP-text para-style-override-1">„A&nbsp;co myslíš?“</p>
			<p class="MLP-text para-style-override-1">„Vypadalo to jako žena.“</p>
			<p class="MLP-text para-style-override-1">„Mně to zase připadalo jako muž v&nbsp;dlouhém plášti.“</p>
			<p class="MLP-text para-style-override-1">„Snad to byl muž. V&nbsp;takovém šeru se člověk může splést.“</p>
			<p class="MLP-text para-style-override-1">„Počkej, Marian. Bojím se, nevidím na cestu. Co kdyby nás ta postava sledovala?“</p>
			<p class="MLP-text para-style-override-1">„O&nbsp;tom pochybuji. Opravdu tu není důvod ke strachu. Jezero přece není daleko od vesnice a&nbsp;lidé k&nbsp;němu jistě chodí. Je to stejně zázrak, že jsme tu ještě nikoho nepotkaly.“</p>
			<p class="MLP-text para-style-override-1">Šly jsme nyní hájem. Byla taková tma, že jsme jen stěží dokázaly nesejít z&nbsp;cesty. Uchopila jsem Lauru za loket a&nbsp;vedla ji co nejrychleji zpět. Když jsme byly v&nbsp;půli cesty, Laura se zarazila a&nbsp;přinutila rovněž mne, abych se zastavila. Naslouchala. „Pst!“ zašeptala. „Slyším něco za námi!“</p>
			<p class="MLP-text para-style-override-1">„To je suché listí,“ uklidňovala jsem ji, „nebo snad vítr srazil ze stromu nějakou větvičku.“</p>
			<p class="MLP-text para-style-override-1">„Vždyť je léto, Marian, a&nbsp;úplné bezvětří! Poslouchej!“</p>
			<p class="MLP-text para-style-override-1">A&nbsp;tu jsem také zaslechla onen zvuk. Zněl, jako by za námi někdo tichounce kráčel.</p>
			<p class="MLP-text para-style-override-1">„Ať je to kdokoli nebo cokoli,“ prohlásila jsem, „pokračujme v&nbsp;cestě. Jestliže nás už nic nevyleká, tak budeme za minutu dost blízko domu, aby nás uslyšeli.“</p>
			<p class="MLP-text para-style-override-1">Šly jsme dále rychle, tak rychle, že Laura byla téměř bez dechu, až jsme vyšly před okraj háje a&nbsp;byly v&nbsp;dohledu osvětlených oken našeho domu. Zastavila jsem se, abych Lauře dopřála oddechu. Když jsme chtěly opět vyrazit, zadržela mě Laura znovu a&nbsp;naznačila mi rukou, abych poslouchala. Obě jsme zřetelně slyšely, jak někdo v&nbsp;háji dlouze a&nbsp;zhluboka povzdechl.</p>
			<p class="MLP-text para-style-override-1">„Kdo je tam?“ zvolala jsem.</p>
			<p class="MLP-text para-style-override-1">Žádná odpověď.</p>
			<p class="MLP-text para-style-override-1">„Kdo je tam?“ opakovala jsem.</p>
			<p class="MLP-text para-style-override-1">Následovala chvilka ticha a&nbsp;pak jsme znovu uslyšely lehké kroky, které stále slaběji a&nbsp;slaběji zněly ve tmě, až zapadly v&nbsp;úplném tichu.</p>
			<p class="MLP-text para-style-override-1">Přeběhly jsme přes otevřenou louku a&nbsp;bez dalšího slova jsme spěchaly domů. V&nbsp;hale na mne Laura pohlédla, zbledlá a&nbsp;s&nbsp;vyděšenýma očima. „Jsem polomrtvá strachy. Kdo to asi byl?“</p>
			<p class="MLP-text para-style-override-1">„Pokusíme se to zítra zjistit,“ odvětila jsem. „Prozatím nikomu neříkej, co jsme viděly nebo slyšely.“</p>
			<p class="MLP-text para-style-override-1">„Proč ne?“</p>
			<p class="MLP-text para-style-override-1">„Protože v&nbsp;mlčení je bezpečí a&nbsp;my v&nbsp;tomto domě bezpečí potřebujeme.“</p>
			<p class="MLP-text para-style-override-1">Pak jsem poslala Lauru nahoru do jejího pokoje, malou chvilku počkala v&nbsp;hale a&nbsp;vešla do knihovny, a&nbsp;tam jsem pod záminkou, že si jdu pro knížku, chtěla začít se svým pátráním. V&nbsp;knihovně seděl hrabě, zaplňuje největší křeslo v&nbsp;domě, s&nbsp;rozepnutým límcem a&nbsp;s&nbsp;nohama položenýma na pohovce, klidně kouřil a&nbsp;četl. Vedle něho seděla jako způsobné dítě hraběnka a&nbsp;připravovala cigarety. Ani jeden z&nbsp;nich nemohl být před chvilkou venku. Hrabě ihned rozpačitě povstal a&nbsp;zavázal si nákrčník. „Nedejte se mnou rušit,“ prohodila jsem, „přišla jsem si jen pro knihu.“</p>
			<p class="MLP-text para-style-override-1">„Byly jste s&nbsp;lady Glydovou dnes večer na procházce?“ zeptal se mě hrabě, když jsem si vybírala nějakou knihu, abych zachovala zdání.</p>
			<p class="MLP-text para-style-override-1">„Ano, šly jsme se trochu projít.“</p>
			<p class="MLP-text para-style-override-1">„Mohu se vás zeptat, kam jste šly?“</p>
			<p class="MLP-text para-style-override-1">„Šly jsme k&nbsp;jezeru, až k&nbsp;besídce.“</p>
			<p class="MLP-text para-style-override-1">„Tak daleko?“</p>
			<p class="MLP-text para-style-override-1">Za jiných okolností by se mě jeho zvědavost byla dotkla. Ale dnes večer jsem ji přivítala jako další důkaz, že ani on, ani jeho žena neměli nic společného s&nbsp;oním záhadným zjevením u&nbsp;jezera.</p>
			<p class="MLP-text para-style-override-1">„Doufám, že jste dnes večer nezažila žádné další dobrodružství?“ pokračoval hrabě. „Žádné další objevy, jako tehdy, když jste našla onoho postřeleného psa?“ Při této otázce na mne hrabě pohlédl svýma neproniknutelnýma šedýma očima. Připadalo mi, jako by chtěl špehovat v&nbsp;mé mysli. Odpověděla jsem: „Ani žádné dobrodružství&nbsp;– ani nějaký objev,“ a&nbsp;odešla z&nbsp;knihovny.</p>
			<p class="MLP-text para-style-override-1">Když o&nbsp;hodinu později byla u&nbsp;Laury její komorná, položila jsem jí několik otázek, abych zjistila, jak trávilo služebnictvo večer.</p>
			<p class="MLP-text para-style-override-1">„Bylo dole v&nbsp;kuchyni hodně velké dusno?“ zeptala jsem se.</p>
			<p class="MLP-text para-style-override-1">„Ne, slečno,“ odpovědělo děvče, „ani nám to nepřipadalo.“</p>
			<p class="MLP-text para-style-override-1">„Raději jste se šly projít do lesa, že?“</p>
			<p class="MLP-text para-style-override-1">„Původně jsme tam chtěly jít. Ale kuchařka nám řekla, že si postaví židli na dvorek, kde je chládek, a&nbsp;tak jsme si to rozmyslely a&nbsp;sedly si k&nbsp;ní.“</p>
			<p class="MLP-text para-style-override-1">Teď už připadala v&nbsp;úvahu jedině hospodyně.</p>
			<p class="MLP-text para-style-override-1">„Šla už paní Michelsonová spát?“ dotazovala jsem se. „Pochybuji, slečno,“ odvětilo děvče s&nbsp;úsměvem. „Teďka spíš bude paní Michel­sonová vstávat, než aby šla spát.“</p>
			<p class="MLP-text para-style-override-1">„Jak to? Co tím chceš říci? Šla si snad paní Michelsonová odpoledne lehnout?“</p>
			<p class="MLP-text para-style-override-1">„Ne tak zcela, slečno, ale téměř. Prospala totiž celý večer na pohovce ve svém pokoji.“</p>
			<p class="MLP-text para-style-override-1">A&nbsp;tak, když jsem uvážila, co jsem sama viděla v&nbsp;knihovně a&nbsp;co jsem právě vyslechla od Lauřiny komorné, plynulo z&nbsp;toho jedno nevyhnutelné řešení. Postava, kterou jsme spatřily u&nbsp;jezera, nebyla ani hraběnka, ani hrabě, ani nikdo ze služebnictva. Kroky, které jsme za sebou slyšely, nebyly kroky nikoho z&nbsp;našeho domu. Tak čí tedy byly? Veškeré pátrání asi bude marné. Ani se nemohu rozhodnout, zda to byla mužská, nebo ženská postava. Myslím si však, že to byla žena.</p>
			<p class="MLP-DENIK">18. června</p>
			<p class="MLP-text-bez1radku para-style-override-1">Naše úvahy o&nbsp;tom, kdo asi byla ta záhadná postava u&nbsp;jezera a&nbsp;čí kroky jsme slyšely za sebou v&nbsp;háji, byly dnes ráno zatlačeny do pozadí malou nepříjemnou příhodou, která však Lauře způsobila velkou lítost. Ztratila totiž brožku, kterou jsem jí dala na památku v&nbsp;den před svatbou. Protože ji měla na šatech při naší večerní procházce, domníváme se, že jí musela upadnout buď cestou, nebo v&nbsp;besídce. Vyslaly jsme proto služebnictvo, aby hledalo, ale marně. A&nbsp;teď se vydala hledat i&nbsp;Laura. A&nbsp;ať už ji najde, nebo nenajde, toto hledání bude pro ni dobrou omluvou nepřítomnosti pro případ, že by se sir Percival vrátil, dříve než obdržím odpověď od společníka pana Gilmora.</p>
			<p class="MLP-text para-style-override-1">Právě odbila jedna hodina. Mám raději počkat na příjezd londýnského posla tady, anebo se mám tiše vytratit a&nbsp;čekat na něho u&nbsp;silnice? Mám-li se ztratit z&nbsp;domu nepozorována, je teď nejvyšší čas!</p>
			<p class="MLP-DENIK">Čtyři hodiny</p>
			<p class="MLP-text-bez1radku para-style-override-1">Ony tři hodiny, které uplynuly od mého posledního záznamu, obrátily celý chod zdejších událostí novým směrem. Nevím a&nbsp;neodvažuji se ani říci, zda to bude k&nbsp;lepšímu, či horšímu.</p>
			<p class="MLP-text para-style-override-1">Vyšla jsem z&nbsp;domu, abych počkala na londýnského posla na silnici. Na schodišti jsem nikoho nespatřila. V&nbsp;hale jsem slyšela, jak hrabě někde cvičí své ptáčky, ale venku před domem jsem narazila na hraběnku, která neúnavně obcházela rybníček. Z&nbsp;opatrnosti jsem se jí zeptala, chce-li jít se mnou na procházku, odpověděla však, že raději zůstane blízko domu. Otevřela jsem pak postranní vrátka a&nbsp;asi čtvrt hodiny jsem stála u&nbsp;silnice na místě, které jsem si vybrala. Bylo mezi dvěma zatáčkami a&nbsp;nebylo na ně vidět ani od brány, ani od zastávky. Po dobu asi dvaceti minut nebylo nic slyšet. Pak se ozvalo hrčení přijíždějícího kočáru, a&nbsp;když jsem šla k&nbsp;zatáčce, za níž již silnice vedla rovně k&nbsp;zastávce, potkala jsem lehký kočár. Dala jsem kočímu znamení, aby zastavil. Kočí uposlechl a&nbsp;z&nbsp;kočáru vyhlédl jakýsi muž, aby se podíval, co se děje.</p>
			<p class="MLP-text para-style-override-1">„Promiňte,“ oslovila jsem ho, „domnívám se však, že jedete do Blackwateru.“</p>
			<p class="MLP-text para-style-override-1">„Ano.“</p>
			<p class="MLP-text para-style-override-1">„A&nbsp;vezete pro někoho dopis?“</p>
			<p class="MLP-text para-style-override-1">„Ano, pro slečnu Halcombovou.“</p>
			<p class="MLP-text para-style-override-1">„Můžete mi ten dopis dát. Já jsem slečna Halcombová.“</p>
			<p class="MLP-text--0-12 para-style-override-1">Muž smekl klobouk, ihned vystoupil z&nbsp;kočáru a&nbsp;dal mi dopis. Neprodleně jsem ho otevřela a&nbsp;přečetla tyto řádky:</p>
			<p class="MLP-dopis-bez1radku">Vážená slečno,</p>
			<p class="MLP-dopis-bez1radku">Váš dopis, který jsem dnes ráno obdržel, mi způsobil vel­kou starost. Odpovím na něj jak nejstručněji a&nbsp;nejjasněji dokážu. Když jsem uvážil Vaše sdělení, jakož i&nbsp;postavení lady Glydové, tak jak bylo stanoveno svatební smlouvou, došel jsem bohužel k&nbsp;názoru, že sir Percival má v&nbsp;úmyslu vypůjčit si peníze a&nbsp;záruku této půjčky by tvořil majetek lady Glydové. Její podpis má být zajištěním pro případný budoucí protest, a&nbsp;poskytne-li jej lady Glydová, pak by si sir Percival mohl bez obavy vypůjčovat peníze až do úplného vyčerpání jejího jmění. Kdyby sir Percival svou půjčku nesplatil a&nbsp;lady Glydová měla děti, pak by jejich majetek byl zmenšen o&nbsp;vypůjčenou částku. Za těchto vážných okolností doporučuji, aby lady Glydová odmítla listinu podepsat a&nbsp;jako důvod uvedla, že si přeje, aby listina byla napřed předložena mně jako rodinnému advokátovi (v&nbsp;nepřítomnosti pana Gilmora). Proti takovému postupu nelze nic namítnout, neboť půjde-li o&nbsp;čestné jednání, dám pochopitelně beze všeho svůj souhlas. Ujišťuji Vás o&nbsp;své oddanosti a&nbsp;zůstávám</p>
			<p class="MLP-dopis-podpis para-style-override-2">Váš<br/><span class="MLP-znak-kurziva-11b char-style-override-2">William Kyrle</span></p>
			<p class="MLP-text para-style-override-1">Přečetla jsem si tento přátelský a&nbsp;moudrý dopis s&nbsp;pocitem vděč­nosti. Poskytoval totiž Lauře naprosto logický a&nbsp;pochopitelný důvod k&nbsp;odmítnutí podpisu. Zatím co jsem četla, čekal posel na další příkazy.</p>
			<p class="MLP-text para-style-override-1">„Řekněte laskavě panu Kyrlemu, že jsem dopisu porozuměla a&nbsp;že jsem mu za něj velmi vděčna. Není třeba, abych odpověděla.“</p>
			<p class="MLP-text para-style-override-1">A&nbsp;právě při těchto slovech se na silnici za zatáčkou objevil hrabě Fosco, a&nbsp;než jsem se nadála, stál přede mnou, jako by vyskočil ze země.</p>
			<p class="MLP-text para-style-override-1">Jeho náhlé objevení na místě, kde bych ho nikdy v&nbsp;životě nebyla čekala, mě ohromilo. Stála jsem bez hnutí, dopis v&nbsp;ruce. Posel se rozloučil a&nbsp;nastoupil zpět do kočáru. Nedokázala jsem mu ani poděkovat za pozdrav, ani hraběti pokynout na jeho úklonu. Jako bych byla zkameněla přesvědčením, že jsem odhalena, a&nbsp;to ještě navíc právě hrabětem.</p>
			<p class="MLP-text para-style-override-1">„Vracíte se domů, slečno Halcombová?“ zeptal se mě hrabě, aniž dal najevo sebemenší překvapení a&nbsp;aniž pohlédl za kočárem, který se mezitím rozjel zpět. Sebrala jsem se natolik, že jsem souhlasně kývla hlavou. „Také se vracím,“ prohlásil. „Dovolíte mi laskavě, abych vás doprovodil? Snad vás můj příchod nepřekvapil?“</p>
			<p class="MLP-text para-style-override-1">První, co jsem si uvědomila, bylo vědomí, že raději musím cokoli obětovat, než bych si z&nbsp;něho udělala nepřítele.</p>
			<p class="MLP-text para-style-override-1">„Snad vás můj příchod nepřekvapil?“ naléhal hrabě znovu.</p>
			<p class="MLP-text para-style-override-1">„Domnívala jsem se, že cvičíte své opeřence,“ odvětila jsem, jak klidně jsem mohla.</p>
			<p class="MLP-text para-style-override-1">„Máte pravdu. Ale ta moje opeřená děťátka jsou stejná jako jiné děti. Mají dny, kdy jsou protivná, a&nbsp;dnes ráno byl jeden z&nbsp;takových dnů. Když jsem je dával do klece, přišla má žena a&nbsp;říkala, že vás nechala jít samotnou na procházku. Řekla jste jí to přece, že?“</p>
			<p class="MLP-text para-style-override-1">„Ovšem.“</p>
			<p class="MLP-text para-style-override-1">„Nu, a&nbsp;já prostě nemohl odolat touze doprovázet vás na vaší procházce.“ A&nbsp;hrabě neúnavně hovořil dál, takže jsem se mohla soustředit na to, abych se opět zcela ovládala. Ani v&nbsp;nejmenším se nezmínil o&nbsp;tom, co spatřil na silnici, nebo o&nbsp;dopise, který jsem stále ještě držela v&nbsp;ruce. Jeho mlčení mě utvrdilo v&nbsp;přesvědčení, že jistě nějakým nečestným způsobem odhalil tajemství mého dopisu advokátovi. A&nbsp;když se nyní přesvědčil o&nbsp;tom, že jsem dostala přímou odpověď, spokojil se s&nbsp;tím a&nbsp;snažil se nyní utišit podezření, o&nbsp;němž věděl, že muselo v&nbsp;mé mysli vzklíčit. Byla jsem nyní natolik rozumná, že jsem se nepokoušela oklamat ho povrchními výmluvami.</p>
			<p class="MLP-text para-style-override-1">Před domem jsme spatřili baronetův lovecký vozík, od něhož právě odpřahali koně. Sir Percival se vrátil. Setkal se s&nbsp;námi u&nbsp;vchodu do domu. Ať již měla jeho vyjížďka jakýkoli výsledek, neztlumila ani trochu jeho zlost.</p>
			<p class="MLP-text para-style-override-1">„Aha! Tady jste vy dva!“ zvolal se zamračenou tváří. „Jak to, že v&nbsp;domě nikdo není? A&nbsp;kde je lady Glydová?“</p>
			<p class="MLP-text para-style-override-1">Pověděla jsem mu o&nbsp;ztrátě brože a&nbsp;sdělila, že ji Laura šla hledat do lesíka.</p>
			<p class="MLP-text para-style-override-1">„Co je mi do její brože,“ zabručel mrzutě. „Doporučuji jí, aby nezapomněla na dnešní odpolední schůzku v&nbsp;knihovně. Budu ji čekat za půl hodiny.“</p>
			<p class="MLP-text para-style-override-1">Rozloučila jsem se s&nbsp;hrabětem, který mi uštědřil jednu ze svých skvělých úklon, a&nbsp;pak se vesele obrátil na zakaboněného pána domu: „Pověz mi, Percivale, hezky ses projel?“</p>
			<p class="MLP-text para-style-override-1">„K&nbsp;čertu s&nbsp;tou projížďkou! Chci oběd!“</p>
			<p class="MLP-text para-style-override-1">„A&nbsp;já si chci předtím s&nbsp;tebou na pět minut pohovořit,“ odvětil hrabě. „Na pět minut si chci s&nbsp;tebou tady na zahradě pohovořit, milý příteli.“</p>
			<p class="MLP-text para-style-override-1">„O&nbsp;čem?“</p>
			<p class="MLP-text para-style-override-1">„O&nbsp;věci, která se tě velmi týká.“</p>
			<p class="MLP-text para-style-override-1">Celý ten rozhovor jsem vyslechla, zatím co jsem zvolna stoupala do schodů. Viděla jsem, jak sir Percival náhle zaváhal.</p>
			<p class="MLP-text para-style-override-1">„Chceš-li mě zas otravovat těmi svými strašnými výčitkami, tak ti povídám, že je nechci slyšet. Chci svůj oběd.“</p>
			<p class="MLP-text para-style-override-1">„Jen sem pojď a&nbsp;poslechni si mě,“ opakoval hrabě ani v&nbsp;nejmenším nezviklán hrubostí svého přítele.</p>
			<p class="MLP-text para-style-override-1">Sir Percival vyšel do zahrady. Hrabě ho uchopil pod paží a&nbsp;pomalu s&nbsp;ním odcházel. Byla jsem si jista, že budou spolu hovořit o&nbsp;podpisu, o&nbsp;Lauře i&nbsp;o&nbsp;mně. Bylo mi úzko u&nbsp;srdce, bála jsem se. Jak důležité by pro nás bylo, kdybychom věděly, o&nbsp;čem hovoří, a&nbsp;přece jsem nemohla vyslechnout jediné jejich slovo.</p>
			<p class="MLP-text para-style-override-1">Chodila jsem rozrušeně po domě z&nbsp;pokoje do pokoje, s&nbsp;advokátovým dopisem skrytým za ňadry, až jsem byla téměř pološílená úzkostmi. Laura se stále nevracela a&nbsp;rozvažovala jsem, zda se za ní nemám vypravit. Byla jsem však tak vyčerpána, že jsem vešla do salónu a&nbsp;ulehla na nejbližší pohovku, abych si odpočala. Náhle se otevřely dveře a&nbsp;vešel hrabě. „Tisíckrát se vám omlouvám, slečno Halcombová,“ pravil, „odvažuji se však vás vyrušit jen proto, že přináším dobré zprávy. Percival, který, jak víte, je ve všem vrtošivý, změnil v&nbsp;poslední chvíli své úmysly a&nbsp;prozatím odložil podepsání oné listiny. Je to pro nás všechny velká úleva. Vyřiďte, prosím, mé blahopřání lady Glydové, až ji uvidíte.“ A&nbsp;než jsem se ze svého překvapení vzpamatovala, odešel.</p>
			<p class="MLP-text para-style-override-1">Tuto neočekávanou změnu způsobil nepochybně hrabě. Vrátila jsem se opět k&nbsp;pohovce, ulehla a&nbsp;upadla do jakéhosi polospánku zmítaného horečnatými sny. Náhle mi někdo položil ruku na rameno a&nbsp;probudil mě. Byla to Laura. Poklekla k&nbsp;pohovce, tváře rozpálené, v&nbsp;očích se jí zračilo zděšení. „Co se stalo?“ vydechla jsem. „Co tě vylekalo?“</p>
			<p class="MLP-text para-style-override-1">Pohlédla k&nbsp;pootevřeným dveřím, položila ústa těsně k&nbsp;mému uchu a&nbsp;zašeptala: „Marian! Ta postava u&nbsp;jezera, ty kroky za námi včera večer&nbsp;– to byla ona! Jdu od ní! Právě jsem s&nbsp;ní mluvila!“</p>
			<p class="MLP-text para-style-override-1">„O&nbsp;kom to proboha mluvíš?“</p>
			<p class="MLP-text para-style-override-1">„O&nbsp;Anně Catherickové!“</p>
			<p class="MLP-text para-style-override-1">Byla jsem tak vyděšena rozrušením, které se zračilo v&nbsp;Lauřině tváři, že mě toto sdělení úplně vyvedlo z&nbsp;míry. Nezmohla jsem se na jediné slovo a&nbsp;bez hnutí, v&nbsp;bezdechém tichu jsem se dívala na Lauru. Ta však byla natolik zaujata tím, co se jí přihodilo, že si ani nepovšimla, jaký účinek její prohlášení na mne mělo. „Viděla jsem Annu Catherickovou! Mluvila jsem s&nbsp;ní!“ opakovala, jako bych ji nebyla slyšela. „Ach, Marian, mám ti toho tolik co vyprávět. Pojďme odtud pryč, tady by nás mohl někdo vyrušit, pojďme ihned do mého pokoje!“</p>
			<p class="MLP-text para-style-override-1">Po těchto slovech mě chopila za ruku a&nbsp;přes knihovnu mě zavedla do posledního pokoje v&nbsp;přízemí, který si dala zařídit pro sebe. Nikdo kromě její komorné nás tam nemohl překvapit. Laura mě vstrčila do místnosti, zamkla za mnou a&nbsp;stáhla těžké záclony. Pak mě posadila vedle sebe na pohovku stojící uprostřed pokoje a&nbsp;pravila: „Pohleď sem!“ ukazujíc na prsa. A&nbsp;tu jsem si poprvé všimla, že ztracená brož je opět připjata na obvyklém místě.</p>
			<p class="MLP-text para-style-override-1">„Kdes ji našla?“ byla má první slova.</p>
			<p class="MLP-text para-style-override-1">„Ona ji našla, Marian.“</p>
			<p class="MLP-text para-style-override-1">„Kde?“</p>
			<p class="MLP-text para-style-override-1">„V&nbsp;besídce na zemi. S&nbsp;čím jen mám začít? Jak jen ti to všechno řeknu? Tak divně se mnou mluvila, vypadala tak těžce nemocná a&nbsp;tak náhle mě opustila!“ Z&nbsp;rozčilení začala mluvit hlasitě, takže jsem považovala za nutné ji varovat, neboť celou dobu, co žiji v&nbsp;tomto domě, mě ve dne v&nbsp;noci svírá hluboká úzkost: „Mluv tišeji, okno je otevřeno a&nbsp;pod ním je zahradní pěšina. Začni od začátku, Lauro. Vyprávěj mi slovo za slovem, co se mezi tebou a&nbsp;onou ženou odehrálo.“</p>
			<p class="MLP-text para-style-override-1">„Mám zavřít okno?“</p>
			<p class="MLP-text para-style-override-1">„Ne, jen mluv tiše a&nbsp;pamatuj si, že Anna Cathericková je nebezpečný předmět hovoru v&nbsp;domě tvého manžela. Tak kdes ji poprvé spatřila?“</p>
			<p class="MLP-text para-style-override-1">„V&nbsp;besídce, Marian. Hledala jsem brož a&nbsp;dívala se pozorně na zem po celou cestu. Tak jsem došla až k&nbsp;besídce. Vešla jsem dovnitř a&nbsp;poklekla, abych se mohla lépe rozhlédnout po podlaze, zda tam někde neleží. A&nbsp;zatím co jsem hledala, zády ke dveřím, uslyšela jsem za sebou tichý neznámý hlas: ‚Slečno Fairlieová!‘ Ano, hlas řekl mé dívčí jméno, to drahé jméno, s&nbsp;nímž jsem se již dávno rozloučila. Vyskočila jsem&nbsp;– ne snad polekána, ten hlas zněl příliš jemně a&nbsp;laskavě, než aby někoho polekal&nbsp;– ale velmi překvapena. Ode dveří na mne pohlížela žena, jejíž obličej jsem nikdy předtím neviděla.“</p>
			<p class="MLP-text para-style-override-1">„Jak byla oblečena?“</p>
			<p class="MLP-text para-style-override-1">„Měla na sobě čisté hezké bílé šaty a&nbsp;přes ně tenkou obnošenou tmavou šálu. Napřáhla ke mně ruku a&nbsp;v&nbsp;ní jsem spatřila svou brož. Měla jsem takovou radost a&nbsp;byla jsem jí tak vděčna, že jsem k&nbsp;ní přistoupila, abych jí řekla, co jsem cítila. Tu mě oslovila: ‚Můžete mi prokázat malou laskavost?‘ ‚S&nbsp;radostí,‘ odpověděla jsem. ‚S&nbsp;radostí vyhovím každému vašemu přání, pokud to bude v&nbsp;mých silách.‘ ‚Pak mi tedy dovolte, abych vám připjala tu brož, co jsem našla, sama na vaše šaty!‘ Její prosba byla tak nečekaná a&nbsp;pronesla ji s&nbsp;tak neobyčejnou dychtivostí, že jsem mimoděk o&nbsp;jeden či dva kroky ustoupila. ‚Ach, vaše matka by mi to byla dovolila!‘ vzdychla neznámá a&nbsp;v&nbsp;jejím hlase i&nbsp;pohledu byla taková výčitka, až jsem se za svou nedůvěru zastyděla. Uchopila jsem proto její ruku, v&nbsp;níž měla brož, a&nbsp;přitáhla ji k&nbsp;svým šatům. A&nbsp;pak mi řekla, že je Anna Cathericková, že znala mou matku, a&nbsp;že dokonce znala mne, když jsem ještě byla malé děvče.“</p>
			<p class="MLP-text para-style-override-1">„Vzpomněla sis na ni, když ti řekla své jméno?“</p>
			<p class="MLP-text para-style-override-1">„Ano, vzpomněla jsem si, že ses mě v&nbsp;Limmeridge ptala na Annu Catherickovou a&nbsp;žes říkala, že mi byla kdysi podobná.“</p>
			<p class="MLP-text para-style-override-1">„Co ti to připomnělo, Lauro?“</p>
			<p class="MLP-text para-style-override-1">„Ona sama mi to připomněla. Zatím co tak stála blízko mne, dívala jsem se na ni a&nbsp;uvědomila jsem si, že jsme si podobné. Tvář měla bledou, vyhublou a&nbsp;tak znavenou, že mě pohled na ni vyděsil, jako by to byl pohled do zrcadla na mou vlastní tvář po dlouhé nemoci. Byla jsem tím objevem tak zaražena, že jsem se na chvíli musela odmlčet.“</p>
			<p class="MLP-text para-style-override-1">„Dotklo se jí nějak tvoje mlčení?“</p>
			<p class="MLP-text para-style-override-1">„Obávám se, že ano. Pak jsem se jí zeptala, proč mě nazývá slečnou Fairlieovou. ‚Protože miluji jméno Fairlie a&nbsp;nenávidím jméno Glyde!‘ vybuchla divoce. Předtím jsem si u&nbsp;ní nevšimla žádného příznaku šílenství, v&nbsp;tom okamžiku se mi však zdálo, že je vidím v&nbsp;jejích očích. ‚Domnívala jsem se jen, že nevíte, že jsem se provdala,‘ řekla jsem jí. Vzpomněla jsem si totiž na onen ztřeštěný dopis, který mi napsala v&nbsp;Limmeridge. Tu hořce povzdychla a&nbsp;odvrátila se ode mne. ‚Že nevím, že jste se provdala?‘ opakovala. ‚Jsem tady právě proto, že jste se provdala, jsem tu, abych se vám k&nbsp;něčemu přiznala.‘ Při těchto slovech stále ode mne ustupovala, až vyšla z&nbsp;besídky, rozhlédla se a&nbsp;chvíli naslouchala. Pak se otočila, ale nevešla dovnitř, nýbrž zůstala stát na místě, opírajíc se oběma rukama o&nbsp;dveře. ‚Viděla jste mě včera večer u&nbsp;jezera?‘ zeptala se. ‚Slyšela jste, jak jsem za vámi šla v&nbsp;háji? Kolik dní už čekám, abych s&nbsp;vámi mohla mluvit o&nbsp;samotě, opustila jsem jedinou přítelkyni, kterou na světě mám, a&nbsp;zanechala ji v&nbsp;úzkostech a&nbsp;starostech, vydávám se v&nbsp;nebezpečí, že mě znovu zavřou do ústavu, a&nbsp;to vše dělám jen kvůli vám, slečno Fairlieová, jen kvůli vám.‘ Její slova mě vyděsila, ale přece jen bylo v&nbsp;jejím způsobu řeči něco, co mě nesmírně dojalo. Vyzvala jsem ji proto, aby vešla a&nbsp;posadila se vedle mne.“</p>
			<p class="MLP-text para-style-override-1">„Udělala to?“</p>
			<p class="MLP-text para-style-override-1">„Ne, potřásla hlavou a&nbsp;řekla, že musí zůstat kde je, dávat pozor a&nbsp;poslouchat, aby nás nemohl nikdo třetí přerušit. A&nbsp;po celou tu dobu stála mezi dveřmi, chvílemi se nakláněla při řeči ke mně, chvílemi vyhlížela ven a&nbsp;naslouchala. ‚Byla jsem tu včera,‘ prohlásila, ‚než se setmělo, a&nbsp;slyšela jsem vás rozmlouvat s&nbsp;nějakou dámou. Vyprávěla jste jí o&nbsp;svém manželovi, že? Proč jsem jen kdy připustila, abyste se za něho provdala? Ten můj strach, můj šílený, ohavný, bídný strach!‘ Nato si skryla obličej do šálu a&nbsp;začala si pro sebe nesrozumitelně šeptat a&nbsp;sténat. Bála jsem se, aby nepropadla nějakému záchvatu zoufalství, který by neovládla ani ona, ani já. ‚Uklidněte se,‘ prosila jsem ji. ‚Povězte mi, jak byste byla mohla zabránit mému sňatku.‘ Tu si odkryla obličej a&nbsp;strnule na mne pohlédla. ‚Měla jsem mít tu odvahu a&nbsp;zajít k&nbsp;vám do Limmeridge!‘ odpověděla. ‚Neměla jsem připustit, aby mě od toho odradila zpráva o&nbsp;jeho příjezdu. Měla jsem vás varovat a&nbsp;zachránit, dokud nebylo příliš pozdě. Proč jsem jen dokázala napsat ten dopis? Proč jsem vám ublížila, když jsem chtěla jen vaše dobro? Ach, ten můj strach, můj šílený, bídný, ohavný strach!‘ Pak ještě jednou opakovala svá slova a&nbsp;opět skryla tvář do šály.“</p>
			<p class="MLP-text para-style-override-1">„Zeptala ses jí, čeho se tak strašně bála?“</p>
			<p class="MLP-text para-style-override-1">„Ano, zeptala.“</p>
			<p class="MLP-text para-style-override-1">„A&nbsp;co ti řekla?“</p>
			<p class="MLP-text para-style-override-1">„Zeptala se zase mne, zda bych se já nebála člověka, který by mě byl zavřel do ústavu pro choromyslné a&nbsp;který by mě tam zavřel znovu, jak by jen mohl? Otázala jsem se jí: ‚Stále se ještě bojíte? Vždyť byste tu nebyla, kdybyste se ještě bála?‘ Odpověděla, že se již nebojí. ‚A&nbsp;proč se už nebojíte?‘ Tu se náhle naklonila dovnitř a&nbsp;zeptala se: ‚To nemůžete uhodnout, proč se už nebojím?‘ Potřásla jsem hlavou. ‚Jen se na mne podívejte!‘ pokračovala. Řekla jsem jí, že je mi líto, že vypadá tak ustaraně a&nbsp;nemocně. Poprvé se usmála: ‚Nemocně?‘ opakovala. ‚Vždyť má smrt je již blízko. Proto se ho už teď nebojím. Myslila jsem na to po celou dobu, po kterou jsem se před vaším manželem skrývala. Mé myšlenky mě hnaly sem, chci se kát, chci odčinit, čím jsem vám ublížila.‘ Snažně jsem ji prosila, aby mi vysvětlila, co má na mysli. Stále na mne strnule pohlížela. ‚Mám tedy svou vinu odčinit?‘ ptala se sebe sama pochybovačně. ‚Máte přátele, kteří se vás ujmou. Budete-li znát jeho tajemství, bude se vás bát a&nbsp;neodváží se vám ublížit, jako ublížil mně. Bude-li se bát vás a&nbsp;vašich přátel, bude se muset k&nbsp;vám chovat ohleduplně. A&nbsp;bude-li se k&nbsp;vám chovat ohleduplně a&nbsp;budu-li moci prohlásit, že jsem to způsobila já&nbsp;–‘ Ale po těchto slovech se zarazila.“</p>
			<p class="MLP-text para-style-override-1">„Snažila ses ji přimět, aby pokračovala?“</p>
			<p class="MLP-text para-style-override-1">„Snažila, ale tu se jen ode mne odtáhla a&nbsp;opřela hlavu o&nbsp;stěnu besídky. ‚Co jste mi to chtěla říci?‘ zeptala jsem se. ‚Tajemství, jehož se váš zlý manžel bojí. Jednou jsem mu jím pohrozila a&nbsp;vyděsila ho.‘ Tvář se jí hněvivě stáhla a&nbsp;v&nbsp;očích jí zlověstně zasvitlo. ‚Má matka to tajemství zná,‘ řekla. ‚Polovinu svého života pod ním trpí. Jednou, když už jsem byla dospělá, něco mi řekla. A&nbsp;den nato mě váš manžel…‘“</p>
			<p class="MLP-text para-style-override-1">„Pokračuj! Co ti řekla o&nbsp;tvém manželovi?“</p>
			<p class="MLP-text para-style-override-1">„Opět se odmlčela, Marian!“</p>
			<p class="MLP-text para-style-override-1">„A&nbsp;víc už neřekla?“</p>
			<p class="MLP-text para-style-override-1">„Pozorně naslouchala a&nbsp;naznačovala, abych mlčela. Pak tiše, krok za krokem, začala obcházet besídku.“</p>
			<p class="MLP-text para-style-override-1">„Vyšla jsi za ní ven?“</p>
			<p class="MLP-text para-style-override-1">„Ano, a&nbsp;setkaly jsme se právě u&nbsp;vchodu. ‚Tajemství?‘ pošeptala jsem jí. ‚Počkejte a&nbsp;řekněte mi to tajemství.‘ Uchopila mě za paži a&nbsp;podívala se na mne vyděšeným zrakem. ‚Teď ne,‘ řekla. ‚Nejsme tu samy, někdo nás pozoruje. Přijďte sem zítra v&nbsp;tuto dobu, sama.‘ A&nbsp;odstrčila mě zpět do besídky a&nbsp;už jsem ji nespatřila.“</p>
			<p class="MLP-text para-style-override-1">„Ach, Lauro, opět nám unikla jedna příležitost! Škoda, že jsem nebyla nablízku, nebylo by se to stalo. Na kterou stranu utekla?“</p>
			<p class="MLP-text para-style-override-1">„Doleva, tam kde je háj nejhustší.“</p>
			<p class="MLP-text para-style-override-1">„Vyběhla jsi za ní? Volala jsi ji?“</p>
			<p class="MLP-text para-style-override-1">„Jak jsem mohla? Měla jsem příliš velký strach!“</p>
			<p class="MLP-text para-style-override-1">„Viděla jsi někoho při zpáteční cestě?“</p>
			<p class="MLP-text para-style-override-1">„Ne, všude se zdálo být ticho a&nbsp;klid.“</p>
			<p class="MLP-text para-style-override-1">„Určitě jsi mi řekla všechno? Každé slovo, které pronesla?“</p>
			<p class="MLP-text para-style-override-1">„Myslím, že ano,“ odvětila. „Víš, Marian, nemám sice takovou paměť jako ty, ale měla jsem na všem takový zájem a&nbsp;tak hluboce to na mne zapůsobilo, že jsem snad nemohla na nic důležitého zapomenout.“</p>
			<p class="MLP-text para-style-override-1">„Milá Lauro, tam, kde jde o&nbsp;Annu Catherickovou, může být sebemenší maličkost důležitá. Přemýšlej ještě. Nezmínila se náhodou o&nbsp;tom, kde teď bydlí?“</p>
			<p class="MLP-text para-style-override-1">„Nepamatuji se.“</p>
			<p class="MLP-text para-style-override-1">„Nezmínila se o&nbsp;své společnici a&nbsp;přítelkyni paní Clementsové?“</p>
			<p class="MLP-text para-style-override-1">„Ano, máš pravdu. To jsem zapomněla. Řekla mi, že paní Cle­mentsová s&nbsp;ní chtěla jít k&nbsp;jezeru a&nbsp;že ji prosila, aby sem sama bez doprovodu nechodila.“</p>
			<p class="MLP-text para-style-override-1">„Víc toho o&nbsp;paní Clementsové neřekla?“</p>
			<p class="MLP-text para-style-override-1">„Ne, to bylo vše.“</p>
			<p class="MLP-text para-style-override-1">„Neřekla nic o&nbsp;místě, kam se uchýlila po svém odjezdu z&nbsp;Toddova dvora?“</p>
			<p class="MLP-text para-style-override-1">„Nic, tím jsem si zcela jista.“</p>
			<p class="MLP-text para-style-override-1">„Ani kde od té doby bydlela? Ani jakou nemocí trpí?“</p>
			<p class="MLP-text para-style-override-1">„Ne, ani slovo. Pověz mi, prosím, co si o&nbsp;tom všem myslíš. Sama nevím, co si o&nbsp;celé té příhodě mám myslet nebo co teď mám dělat.“</p>
			<p class="MLP-text para-style-override-1">„Musíš udělat toto, Lauro: zítra musíš přijít přesně na tu schůzku. Hodně na tom závisí, ani ti nemohu říci jak. Zítra však nezůstaneš sama. Půjdu za tebou v&nbsp;bezpečné vzdálenosti. Nikdo mě neuvidí, zůstanu však v&nbsp;tvém doslechu, kdyby se něco přihodilo. Anna Cathericková unikla Walteru Hartrightovi a&nbsp;unikla i&nbsp;tobě, ale ať se stane cokoli, mně neunikne!“</p>
			<p class="MLP-text para-style-override-1">Lauřiny oči pozorně četly v&nbsp;mých. „Ty tomu věříš, že tu je tajemství, jehož se můj manžel bojí? Neexistuje snad jen ve fantazii Anny Catherickové? Snad si to jen vymyslela, aby mě mohla vidět a&nbsp;mluvit se mnou, na památku starých časů? Chovala se tak divně, téměř jsem jí nedůvěřovala. Věřila bys jí i&nbsp;v&nbsp;jiných věcech?“</p>
			<p class="MLP-text para-style-override-1">„Věřím jen v&nbsp;to, co jsem pozorovala v&nbsp;chování tvého manžela. Soudím slova Anny Catherickové ve světle jeho činů, a&nbsp;proto věřím, že tu nějaké tajemství jistě je!“</p>
			<p class="MLP-text para-style-override-1">Po těchto slovech jsem vstala a&nbsp;vyšla ven, abych se přesvědčila, jakým způsobem strávil hrabě Fosco své odpoledne, neboť okolnosti, za kterých Anna Cathericková opustila Lauru, ve mně vyvolaly podezření. Když jsem ho v&nbsp;okolí domu nenašla, vrátila jsem se a&nbsp;prohledala v&nbsp;přízemí jednu místnost po druhé. Byly všechny prázdné. Když jsem se vracela k&nbsp;Lauře, otevřela hraběnka Fosková dveře svého pokoje. Zeptala jsem se jí, zda ví, kde jsou hrabě s&nbsp;baronetem. Odpověděla, že je před hodinou viděla z&nbsp;okna svého pokoje a&nbsp;že jí hrabě oznámil, že jdou s&nbsp;baronetem na delší procházku.</p>
			<p class="MLP-text para-style-override-1">Na delší procházku! Pokud vím, nikdy nic takového nepodnikli. Sir Percival uznával jenom jízdu na koni a&nbsp;hrabě nemiloval vůbec žádný pohyb. Když jsem se opět sešla s&nbsp;Laurou, připomněla mi onu záležitost s&nbsp;podpisem, na niž jsem pro Annu Catherickovou zapomněla. „Tím se už nemusíš znepokojovat, Lauro,“ řekla jsem jí. „Prozatím totiž změnil sir Percival své úmysly, podpisování je odloženo.“</p>
			<p class="MLP-text para-style-override-1">„Odloženo?“ opakovala Laura udiveně. „Kdo ti to řekl?“</p>
			<p class="MLP-text para-style-override-1">„Hrabě Fosco. Myslím, že za náhlou změnu názoru tvého manžela vděčíme právě jemu.“</p>
			<p class="MLP-text para-style-override-1">„To se mi zdá nepravděpodobné, Marian. Chtěl-li sir Percival získat mým podpisem nějaké peníze, které, jak se obě domníváme, nutně potřebuje, jak by tu věc mohl odkládat?“</p>
			<p class="MLP-text para-style-override-1">„Myslím, že to není nic záhadného. Vzpomínáš si na onen rozhovor mezi baronetem a&nbsp;jeho advokátem, který jsem vyslechla, když šli přes halu?“</p>
			<p class="MLP-text para-style-override-1">„Ano, ale už si nepamatuji…“</p>
			<p class="MLP-text para-style-override-1">„Avšak já ano. Tehdy přicházely v&nbsp;úvahu dvě možnosti. Jednou byl tvůj podpis na oné listině. Druhou bylo vystavení směnek na dobu tří měsíců. Zřejmě byla nyní přijata druhá možnost a&nbsp;my máme naději, že budeme nějaký čas ušetřeny starostí.“</p>
			<p class="MLP-text para-style-override-1">„Ach, Marian, to zní příliš krásně, než aby to byla pravda!“</p>
			<p class="MLP-text para-style-override-1">Zvon svolávající k&nbsp;večeři nás oddělil. Hned nato jsem slyšela, jak se baronet s&nbsp;hrabětem vracejí z&nbsp;procházky. Zaslechla jsem pána domu, jak se osopil na služebnictvo, že se o&nbsp;pět minut zpozdilo, a&nbsp;jeho hosta, jak jako obvykle zasahuje v&nbsp;zájmu klidu, trpělivosti a&nbsp;dobré shody.</p>
			<p class="MLP-text-bez1radku--12-0 para-style-override-1">Večer se neudálo nic mimořádného. Jen jsem si povšimla určitých zvláštností v&nbsp;chování baroneta i&nbsp;hraběte, které ve mně vyvolaly obavu o&nbsp;osud Anny Catherickové i&nbsp;o&nbsp;to, co nám přinese zítřek. Znám již sira Percivala natolik dobře, abych věděla, že se tváří zdvořile a&nbsp;slušně jen tehdy, chová-li nejfalešnější a&nbsp;nejhorší úmysly. A&nbsp;ona dlouhá procházka s&nbsp;jeho přítelem přinesla takové zlepšení v&nbsp;jeho chování obzvláště k&nbsp;jeho ženě, že se mě zmocnilo nejhorší podezření. Vždyť dokonce oslovoval svou manželku křestním jménem, dotazoval se, zda by k&nbsp;nám nemohla přijít na návštěvu paní Veseyová, a&nbsp;po večeři předstíral, že na pohovce usnul. Zatím však zpod víček bedlivě sledoval, co s&nbsp;Laurou děláme. Nepochybovala jsem, že jeho cesta vedla do Welminghamu k&nbsp;paní Catherickové, ale zkušenost z&nbsp;dnešního večera svědčila o&nbsp;tom, že cestu nepodnikl nadarmo a&nbsp;že o&nbsp;Anně Catherickové ví. A&nbsp;zatím co se nám baronet předváděl v&nbsp;podobě, kterou jsme až příliš dobře znaly z&nbsp;dob jeho neblahých námluv v&nbsp;Limmeridge, předvedl se nám hrabě jako muž plný nejvřelejšího přátelství. Celý večer častoval svou manželku, Lauru i&nbsp;mne tolika nezvyklými poklonami a&nbsp;úsluhami, že mě tím úplně zmátl. Večer jsme se rozešli jako obvykle. K&nbsp;půlnoci se zdvihl studený vítr, který melancholicky vanul mezi stromy. Hrabě první z&nbsp;nás zpozoroval jeho chladné závany. Zastavil se, když mi zapaloval svíčku, a&nbsp;varovně pozvedl ruku: „Poslouchejte! Zítra dojde ke změně!“</p>
			<p class="MLP-DENIK">19. června</p>
			<p class="MLP-text-bez1radku para-style-override-1">Včerejší události mě varovaly, že dřív či později může dojít k&nbsp;nejhoršímu. Dnešek však ještě ani neskončil, a&nbsp;to nejhorší již nastalo.</p>
			<p class="MLP-text para-style-override-1">Laura a&nbsp;já jsme usoudily, že se Anna Cathericková dostaví k&nbsp;besídce asi v&nbsp;půl třetí odpoledne. Proto jsem věci zařídila tak, aby se Laura objevila jako obvykle u&nbsp;oběda a&nbsp;pak při první příležitosti vyklouzla. A&nbsp;já se za ní vypravím, jak nejdříve jen budu moci. Ráno skutečně došlo ke změně počasí. Když jsem vstala, hustě pršelo, a&nbsp;déšť ustal až v&nbsp;poledne, kdy vítr rozehnal mraky, objevilo se modré nebe a&nbsp;sluneční záře slibovala jasné odpoledne.</p>
			<p class="MLP-text para-style-override-1">Sir Percival nás opustil hned zrána po snídani a&nbsp;vzdor dešti odešel ven, aniž komu řekl, kam jde a&nbsp;kdy ho můžeme čekat zpět. Viděli jsme ho, jak vychází z&nbsp;domu v&nbsp;holínkách a&nbsp;plášti do deště&nbsp;– to bylo vše.</p>
			<p class="MLP-text para-style-override-1">Hrabě strávil dopoledne v&nbsp;domě, částečně v&nbsp;knihovně, částečně v&nbsp;hudebním salónku, kde přehrával na pianě. Sir Percival se k&nbsp;obědu nevrátil. Hrabě zasedl na jeho místo u&nbsp;stolu, snědl velkou část ovocného koláče pokrytého kupou šlehačky a&nbsp;pronášel úvahy o&nbsp;lásce k&nbsp;sladkostem. Laura odešla od stolu asi deset minut po skončení oběda. Kdybychom byly odešly spolu, byly bychom jistě vyvolaly podezření, a&nbsp;co víc, kdyby Anna Cathericková viděla přicházet Lauru v&nbsp;doprovodu další osoby, nikdy by se jí již s&nbsp;ničím nesvěřila. Proto jsem trpělivě vyčkávala, až přijde sluha sklízet se stolu. Když jsem odešla z&nbsp;domu, nebyl sir Percival dosud zpět. Cestou k&nbsp;háji jsem pečlivě dbala, aby mě nebylo vidět z&nbsp;oken jídelny. Jakmile jsem se dostala mezi stromoví, zrychlila jsem krok a&nbsp;zamířila k&nbsp;besídce. Asi v&nbsp;polovině cesty jsem zpomalila chůzi, kráčela opatrně a&nbsp;rozhlížela se, ale nikoho jsem nespatřila ani nic neslyšela. Když jsem došla k&nbsp;besídce, bylo všude ticho. Opatrně jsem ji obešla, a&nbsp;když jsem nikoho nezahlédla, pohlédla jsem dovnitř. I&nbsp;tam bylo prázdno. Zavolala jsem „Lauro!“ napřed tiše, pak hlasitěji a&nbsp;hlasitěji. Nikdo neodpovídal a&nbsp;nikdo se neobjevil. Pokud jsem mohla vidět, byla jsem jedinou lidskou bytostí u&nbsp;jezera já sama. Na písku před besídkou jsem našla otisky kroků. Objevila jsem stopy dvou lidí&nbsp;– velké stopy jakoby mužské nohy a&nbsp;malé, které zřejmě byly Lauřiny. Před besídkou bylo těchto stop mnoho a&nbsp;u&nbsp;jedné stěny jsem našla malou jamku v&nbsp;písku, kterou zřejmě někdo vyhloubil. Pak jsem se vypravila po stopách, které mě zavedly do háje. Šla jsem po nich pěšinou, až jsem došla k&nbsp;místu, kde se křižovala s&nbsp;druhou pěšinou a&nbsp;kde stopy zmizely. Stála jsem tam nerozhodně nevědouc, kudy se dát, když tu jsem na jednom křovisku u&nbsp;druhé pěšiny objevila třásně z&nbsp;ženského šálu. Při bližším prohlédnutí jsem zjistila, že jsou z&nbsp;Lauřina šálu. Pustila jsem se proto po druhé pěšině, která mě zavedla až k&nbsp;zadnímu průčelí našeho domu. Ulevilo se mi, protože jsem si uvědomila, že Laura je jistě zpátky v&nbsp;domě. Na dvoře jsem potkala hospodyni paní Michelsonovou a&nbsp;zeptala jsem se jí, zda se Laura již vrátila z&nbsp;vycházky.</p>
			<p class="MLP-text para-style-override-1">„Paní se vrátila před chvilkou se sirem Percivalem,“ odpověděla. „Bojím se, slečno Halcombová, že se stalo něco velmi nemilého.“</p>
			<p class="MLP-text para-style-override-1">Srdce se mi rozbušilo. „Stalo se jí snad něco?“</p>
			<p class="MLP-text para-style-override-1">„Ne, bohudík ne. Ale paní vyběhla do svého pokoje v&nbsp;slzách a&nbsp;sir Percival mi nařídil, abych na hodinu propustila Fanny z&nbsp;našich služeb.“</p>
			<p class="MLP-text para-style-override-1">Fanny byla Lauřina komorná, milé, oddané děvče, které u&nbsp;Laury sloužilo již mnoho let. Byl to jediný člověk v&nbsp;domě, na jehož oddanost a&nbsp;věrnost jsme se mohly plně spolehnout.</p>
			<p class="MLP-text para-style-override-1">„A&nbsp;kde je Fanny?“ zeptala jsem se.</p>
			<p class="MLP-text para-style-override-1">„V&nbsp;mém pokoji. Je úplně zničená.“</p>
			<p class="MLP-text para-style-override-1">Šla jsem do jejího pokoje a&nbsp;našla jsem tam Fanny, jak sedí v&nbsp;koutě vedle koše a&nbsp;hořce pláče. Své náhlé propuštění si neuměla vysvětlit. Sir Percival nařídil, aby jí okamžitě vyplatili její měsíční mzdu a&nbsp;aby ihned odešla. Nebyl jí oznámen žádný důvod ani jí nebyla vyslovena žádná výtka, pokud jde o&nbsp;její chování. Nesměla se odvolat k&nbsp;své paní, dokonce jí bylo zakázáno se s&nbsp;ní rozloučit. Měla odejít bez vysvětlení a&nbsp;rozloučení a&nbsp;měla odejít ihned.</p>
			<p class="MLP-text para-style-override-1">Když jsem ubohé děvče uklidnila několika přátelskými slovy, zeptala jsem se jí, kde chce dnes v&nbsp;noci spát. Odpověděla, že chce jít do vesnické hospůdky, kde zná hospodskou, a&nbsp;zítra ráno se vrátit přímo do Cumberlandu k&nbsp;příbuzným, aniž se zdrží v&nbsp;Londýně, kde nikoho nezná. Neprodleně jsem si uvědomila, že Fannin odjezd nám poskytuje možnost bezpečného spojení s&nbsp;Londýnem a&nbsp;Limmeridgem, které pro nás může být velmi cenné. Řekla jsem jí proto, že ji ještě jednou během večera vyhledáme a&nbsp;že se může na nás spolehnout, že uděláme pro ni vše, co jen budeme v&nbsp;naší těžké situaci moci učinit. Pak jsem jí stiskla ruku a&nbsp;odešla nahoru k&nbsp;Lauře.</p>
			<p class="MLP-text para-style-override-1">Do Lauřina pokoje se vcházelo předsíňkou, do níž vedly dveře z&nbsp;chodby. Když jsem je chtěla otevřít, byly zevnitř zastrčeny. Zabouchala jsem na ně. Otevřela mi ona silná přihlouplá služebná, jejíž hrubost mě tak rozčilila onoho dne, kdy jsem našla zraněného psa. Jmenovala se Margaret Porcherová a&nbsp;byla tou nejošklivější, nejodpornější a&nbsp;nejtvrdohlavější služebnou v&nbsp;domě. Postavila se ihned na práh a&nbsp;mlčky se na mne šklebila.</p>
			<p class="MLP-text para-style-override-1">„Proč tu stojíte?“ zeptala jsem se. „Nevidíte, že chci vejít?“</p>
			<p class="MLP-text para-style-override-1">„Vy sem nesmíte vejít, to je to!“ zněla odpověď provázená dalším úšklebkem.</p>
			<p class="MLP-text para-style-override-1">„Jak se opovažujete takto se mnou mluvit? Pusťte mě dovnitř, a&nbsp;to hned!“</p>
			<p class="MLP-text para-style-override-1">Margaret rozpřáhla ruce, a&nbsp;tak mi zahradila vchod do místnosti. Zavrtěla hlavou: „Pán tak nařídil.“</p>
			<p class="MLP-text para-style-override-1">Musila jsem vynaložit všechno sebeovládání, abych se nepustila do sporu s&nbsp;ní a&nbsp;všechna slova, která jsem měla na jazyku, vyhradila pro jejího pána. Obrátila jsem se k&nbsp;ní zády a&nbsp;ihned sešla dolů za baronetem. Úplně jsem zapomněla na své rozhodnutí chovat se k&nbsp;němu klidně a&nbsp;po všem, co jsem v&nbsp;tomto domě prožila a&nbsp;vytrpěla, mi skutečně činilo dobře pomyšlení, jakou velkou zlost teď mám.</p>
			<p class="MLP-text para-style-override-1">Salón i&nbsp;jídelna byly prázdné. Šla jsem do knihovny, a&nbsp;tam jsem našla baroneta, hraběte i&nbsp;hraběnku. Všichni tři stáli spolu uprostřed místnosti a&nbsp;sir Percival držel v&nbsp;ruce nějaký list. Když jsem otevřela dveře, slyšela jsem, jak mu hrabě říká: „Ne, tisíckrát ne!“ Přikročila jsem rovnou k&nbsp;baronetovi a&nbsp;pohlédla mu do tváře: „Znamená to, sire Percivale, že pokoj vaší manželky je vězením a&nbsp;že vaše služebná je její žalářnicí?“</p>
			<p class="MLP-text para-style-override-1">„Ano, právě to to znamená,“ odvětil baronet. „A&nbsp;vy si dejte pozor, aby moje žalářnice neměla dvě povinnosti&nbsp;– dejte si pozor, aby se váš pokoj také nestal vězením!“</p>
			<p class="MLP-text para-style-override-1">„Vy si dejte pozor na to, jak zacházíte se svou ženou a&nbsp;jak zacházíte se mnou,“ vybuchla jsem rozhořčeně. „Máme v&nbsp;Anglii zákony chránící ženy před krutostí a&nbsp;urážkou. Zkřivíte-li Lauře jen vlas na hlavě, odvážíte-li se mě omezovat na svobodě, pak vás dostanu před soud!“</p>
			<p class="MLP-text para-style-override-1">Baronet se místo odpovědi obrátil k&nbsp;hraběti: „Co jsem ti říkal? Co říkáš teď?“</p>
			<p class="MLP-text para-style-override-1">„To, co jsem řekl předtím,“ odvětil hrabě. „Ne!“ I&nbsp;ve své zlosti jsem ucítila chladný, zkoumavý Foskův pohled na své tváři. Pak se hrabě zvolna otočil a&nbsp;významně pohlédl na svou ženu. Hraběnka ihned přistoupila ke mně a&nbsp;odtud oslovila sira Percivala, dříve než někdo z&nbsp;nás mohl promluvit: „Věnujte mi na okamžik svou pozornost,“ řekla svým neosobním, ledovým tónem. „Chci vám poděkovat, sire Percivale, za vaše pohostinství a&nbsp;odmítnout další pobyt pod vaší střechou. Nemohu zůstat v&nbsp;domě, kde se s&nbsp;dámami zachází takovým způsobem, jakým se tu dnes zacházelo s&nbsp;vaší manželkou a&nbsp;se slečnou Halcombovou.“</p>
			<p class="MLP-text para-style-override-1">Sir Percival ustoupil o&nbsp;krok a&nbsp;beze slova se na ni zahleděl. Pro­hlášení, které právě vyslechl a&nbsp;o&nbsp;němž dobře věděl, jako ostatně i&nbsp;já, že by je hraběnka Fosková nebyla pronesla bez souhlasu svého manžela, mu zřejmě vyrazilo dech.</p>
			<p class="MLP-text para-style-override-1">„K&nbsp;čertu! Co to má znamenat?“ vykřikl, když hrabě s&nbsp;hraběnkou zvolna kráčeli ke dveřím.</p>
			<p class="MLP-text para-style-override-1">„Jindy dělávám to, co říkám sám, ale dnes udělám to, co říká má žena,“ odpověděl klidně Ital. „Pro tentokráte jsme si vyměnili úlohy, Percivale, a&nbsp;názor mé manželky je názorem mým.“</p>
			<p class="MLP-text para-style-override-1">Sir Percival zmačkal list, který stále držel v&nbsp;ruce a&nbsp;vztekle vkročil hraběti do cesty. „Tak ať je po tvém!“ řekl s&nbsp;potlačovaným vztekem. „Tak ať je po tvém&nbsp;– uvidíme, co z&nbsp;toho vzejde!“ Po těchto slovech vyšel z&nbsp;knihovny.</p>
			<p class="MLP-text para-style-override-1">Hraběnka se tázavě zahleděla na svého manžela: „Odešel velmi náhle. Co to znamená?“</p>
			<p class="MLP-text para-style-override-1">„Znamená to, že jsme přivedli nejvzteklejšího muže v&nbsp;Anglii k&nbsp;rozumu,“ odvětil hrabě. „Znamená to, slečno Halcombová, že lady Glydová je zproštěna velké pohany a&nbsp;vy opakování neodpustitelné urážky.“ Pak vyšel za baronetem. Hraběnka mě ujišťovala, že je velmi ráda, že baronetovo chování nedonutilo ji a&nbsp;hraběte opustit Blackwater. Za chvíli se otevřely dveře a&nbsp;hrabě nahlédl do knihovny: „Slečno Halcombová,“ řekl, „jsem šťasten, že vám mohu sdělit, že lady Glydová je opět paní ve svém domě. Domníval jsem se, že vám bude příjemnější, oznámím-li vám tuto novinu spíše já než sir Percival, a&nbsp;proto jsem se vrátil.“</p>
			<p class="MLP-text para-style-override-1">Vyšla jsem z&nbsp;knihovny a&nbsp;spěchala nahoru k&nbsp;Lauře. Sir Percival stál v&nbsp;hale. Slyšela jsem, jak volá hraběte, aby vyšel z&nbsp;knihovny: „Na co tam čekáš? Chci s&nbsp;tebou mluvit!“</p>
			<p class="MLP-text para-style-override-1">„A&nbsp;já zase chci chvíli v&nbsp;klidu přemýšlet,“ odpověděl mu hrabě. „Nech to na později, Percivale.“</p>
			<p class="MLP-text para-style-override-1">Nikdo z&nbsp;nich již více nepromluvil. Byla jsem už na konci schodů, proběhla chodbou a&nbsp;vběhla k&nbsp;Lauře. Ve spěchu a&nbsp;rozčilení jsem nechala dveře předsíňky otevřené, ale dveře Lauřina pokoje jsem za sebou zavřela. Laura seděla na druhé straně pokoje a&nbsp;hlava jí spočívala v&nbsp;pažích opřených o&nbsp;stůl. Když mě spatřila, vyskočila s&nbsp;radostným výkřikem: „Jak ses sem dostala? Kdo ti to dovolil? Snad ne sir Percival?“ zeptala se.</p>
			<p class="MLP-text para-style-override-1">„Ne, přece samozřejmě hrabě,“ odpověděla jsem netrpělivě. „Kdo tu má v&nbsp;domě vliv?“</p>
			<p class="MLP-text para-style-override-1">Laura mě zarazila s&nbsp;pohybem vyjadřujícím odpor. „Nemluv mi o&nbsp;něm!“ vykřikla. „Hrabě je to nejhnusnější stvoření pod sluncem! Hrabě je odporný vyzvědač!“ Vtom se ozvalo lehké zaklepání. Ne­seděla jsem ještě, a&nbsp;proto jsem se šla podívat, kdo klepal. Otevřela jsem dveře. Za nimi stála hraběnka Fosková a&nbsp;v&nbsp;ruce držela kapesník. „Upustila jste dole tohle, slečno Halcombová,“ pravila, „a tak jsem si řekla, že vám to donesu, vždyť jsem šla nahoru do svého pokoje.“</p>
			<p class="MLP-text para-style-override-1">Její tvář, i&nbsp;jindy bledá, byla tak strašně bílá, až jsem se jí vyděsila. Její ruce, jindy tak klidné a&nbsp;jisté, se prudce chvěly a&nbsp;oči jí zlobně mířily za mne do pokoje a&nbsp;utkvěly na Lauře. Jistě nás poslouchala, než zaklepala! Viděla jsem to v&nbsp;její bílé tváři, v&nbsp;jejích třesoucích se rukou, v&nbsp;jejím pohledu. Po chvilce se ode mně mlčky odvrátila a&nbsp;pomalu odešla. Zavřela jsem znovu dveře. „Lauro, Lauro! Budeme obě litovat dne, kdy jsi nazvala hraběte vyzvědačem!“</p>
			<p class="MLP-text para-style-override-1">„Sama bys ho tak byla nazvala, kdybys věděla, co vím já. Anna Cathericková měla pravdu. Včera nás přece jen někdo pozoroval a&nbsp;ten někdo…“</p>
			<p class="MLP-text para-style-override-1">„Víš určitě, že to byl hrabě?“</p>
			<p class="MLP-text para-style-override-1">„Jsem si tím zcela jista. Dělal siru Percivalovi vyzvědače, vše mu řekl a&nbsp;poslal ho, aby celé dopoledne číhal na mne a&nbsp;na Annu Catherickovou.“</p>
			<p class="MLP-text para-style-override-1">„Našli Annu? Setkala ses s&nbsp;ní?“</p>
			<p class="MLP-text para-style-override-1">„Ne. Zachránila se tím, že tam vůbec nepřišla. Když jsem přišla k&nbsp;besídce, tak tam nikdo nebyl.“</p>
			<p class="MLP-text para-style-override-1">„Nu a?“</p>
			<p class="MLP-text para-style-override-1">„Vešla jsem tam a&nbsp;na několik minut jsem usedla. Ale byla jsem neklidná, a&nbsp;tak jsem znovu vyšla, abych se trochu prošla. Povšimla jsem si nějakých stop v&nbsp;písku, sehnula jsem se a&nbsp;spatřila v&nbsp;písku nápis: ‚HLEDEJ!‘“</p>
			<p class="MLP-text para-style-override-1">„A&nbsp;tak jsi odhrabala písek a&nbsp;vyhrabala v&nbsp;něm jamku?“</p>
			<p class="MLP-text para-style-override-1">„Jak to víš, Marian?“</p>
			<p class="MLP-text para-style-override-1">„Viděla jsem tu jamku, když jsem šla za tebou.“</p>
			<p class="MLP-text para-style-override-1">„Ano, odhrabala jsem trochu písku a&nbsp;za chvilku jsem našla lís­tek, který tam byl schován. Byl to dopis podepsaný Annou Cathe­ri­ckovou!“</p>
			<p class="MLP-text para-style-override-1">„Kde je?“</p>
			<p class="MLP-text para-style-override-1">„Vzal mi ho sir Percival.“</p>
			<p class="MLP-text para-style-override-1">„Pamatuješ, co tam bylo napsáno? Myslíš, že mi to můžeš opakovat?“</p>
			<p class="MLP-text para-style-override-1">„V&nbsp;podstatě ano. Byl velmi krátký. Ty by sis ho jistě zapamatovala slovo za slovem.“</p>
			<p class="MLP-text para-style-override-1">„Pokus se mi v&nbsp;kostce říci, co v&nbsp;něm bylo.“</p>
			<p class="MLP-text para-style-override-1">„Bylo v&nbsp;něm napsáno toto: ‚Včera mě s&nbsp;vámi viděl nějaký velký, silný muž a&nbsp;musela jsem proto utéci, abych se zachránila. Nestačil mi a&nbsp;já se mu v&nbsp;lese ztratila. Neodvážím se přijít dnes zpět ve smluvenou hodinu. Píšu vám to v&nbsp;šest hodin ráno a&nbsp;schovám to do písku. Až budeme spolu příště mluvit o&nbsp;tajemství vašeho manžela, budeme muset mluvit někde v&nbsp;bezpečí, anebo raději vůbec ne. Prosím, buďte trpělivá. Slibuji vám, že mě opět uvidíte, a&nbsp;to brzy.&nbsp;– A. C.‘“</p>
			<p class="MLP-text para-style-override-1">Zmínka o&nbsp;velkém, silném muži (Laura mi její slova jistě věrně tlumočila) nenechávala pochyby o&nbsp;tom, kdo Annu Catherickovou sledoval.</p>
			<p class="MLP-text para-style-override-1">„A&nbsp;jak se ten dopis dostal do rukou sira Percivala? Co jsi s&nbsp;tím dopisem udělala, když jsi jej našla v&nbsp;písku?“</p>
			<p class="MLP-text para-style-override-1">„Když jsem si jej přečetla, odešla jsem s&nbsp;ním do besídky, abych si jej znovu pročtla. Náhle mi přes list padl stín. Vzhlédla jsem a&nbsp;ve dveřích jsem spatřila sira Percivala.“</p>
			<p class="MLP-text para-style-override-1">„Pokusila ses dopis schovat?“</p>
			<p class="MLP-text para-style-override-1">„Ano, ale on mě zarazil. ‚Nenamáhejte se, nemusíte ten dopis přede mnou schovávat,‘ prohlásil. ‚Stejně jsem ho už četl.‘ Nezmohla jsem se na jediné slovo, jen jsem se na něho bezmocně dívala. ‚Rozumíte mi, četl jsem jej. Vyhrabal jsem jej před dvěma hodinami z&nbsp;písku a&nbsp;pak jsem jej znovu zahrabal a&nbsp;napsal na písek ono slovo. Teď už mi nic nemůžete zapřít! Včera jste se tajně sešla s&nbsp;Annou Catherickovou a&nbsp;teď máte v&nbsp;ruce její dopis. Ji jsem ještě nechytil, ale vás jsem už přistihl. Dejte mi ten dopis!‘ Přistoupil ke mně, byla jsem s&nbsp;ním zcela sama, Marian, co jsem mohla dělat? Dala jsem mu jej.‘“</p>
			<p class="MLP-text para-style-override-1">„Co řekl, když jsi mu ten dopis dala?“</p>
			<p class="MLP-text para-style-override-1">„Zprvu neřekl nic. Vzal mě za paži a&nbsp;vyvedl ven, pak se ohlédl na všechny strany, jako by měl strach, že ho někdo uvidí nebo uslyší. Pak mi pevně sevřel paži a&nbsp;zeptal se: ‚Co vám Anna Cathericková včera řekla? Chci to slyšet, slovo za slovem.‘“</p>
			<p class="MLP-text para-style-override-1">„Řeklas mu to?“</p>
			<p class="MLP-text para-style-override-1">„Byla jsem s&nbsp;ním sama, Marian, a&nbsp;svíral mi paži, až to bolelo, co jsem tedy mohla dělat?“</p>
			<p class="MLP-text para-style-override-1">„Máš na paži ještě modřinu? Ukaž mi ji!“</p>
			<p class="MLP-text para-style-override-1">„Proč ji chceš vidět?“</p>
			<p class="MLP-text para-style-override-1">„Protože naše trápení už konečně musí skončit a&nbsp;dnes se musíme začít bránit. Ta modřina je zbraň proti němu. Jen mi ji ukaž, možná, že jednou budu muset přísahat, že jsem ji viděla.“</p>
			<p class="MLP-text para-style-override-1">Laura mi ji tedy ukázala. „Vždyť to není nic vážného,“ podotkla ještě, když si shrnovala rukáv. „Už mě to ani nebolí.“</p>
			<p class="MLP-text para-style-override-1">„A&nbsp;řeklas mu vše, co ti pověděla Anna Cathericková, všechno to, cos řekla mně?“</p>
			<p class="MLP-text para-style-override-1">„Ano, všechno. Trval na tom, byla jsem s&nbsp;ním sama, nemohla jsem mu nic zatajit.“</p>
			<p class="MLP-text para-style-override-1">„Řekl něco, když jsi mu vše vypověděla?“</p>
			<p class="MLP-text para-style-override-1">„Podíval se na mne, ušklíbl se a&nbsp;řekl mi: ‚Však z&nbsp;vás to ostatní ještě vypáčím!‘ Ujišťovala jsem ho, že jsem mu řekla všechno. ‚Všechno?‘ odpověděl. ‚Nikoli. Já to už z&nbsp;vás vyždímám doma, když to nejde tady!‘ A&nbsp;pak mě vedl domů pěšinou, kterou jsem neznala a&nbsp;kde jsme se s&nbsp;tebou nemohli setkat. Po cestě nepromluvil ani slovo, teprve když byl dům v&nbsp;dohledu, zastavil se a&nbsp;prohlásil: ‚Dávám vám ještě jednou na rozmyšlenou. Raději mi všechno povězte!‘ Opakovala jsem, co jsem mu řekla před chvílí. ‚Mne neošidíte!‘ odvětil zlostně. ‚Víte víc, než jste se mi rozhodla říci. To vaše tajemství dostanu jak z&nbsp;vás, tak i&nbsp;z&nbsp;té vaší sestry! To vaše věčné šuškání a&nbsp;pletichaření přestane. Dokud se mi nepřiznáte, neuvidíte se! Budete tak dlouho pod dozorem, dokud mi neřeknete pravdu.‘ K&nbsp;mým námitkám byl zcela hluchý. Zavedl mě rovnou do mého pokoje, kde právě seděla Fanny při práci. Ihned jí nařídil, aby odešla z&nbsp;domu: ‚Vás už do tohoto spiknutí nezatáhnou! Sbalte si své věci a&nbsp;ještě dnes odejděte! Bude-li vaše paní chtít komornou, dostane tu, kterou jí vyberu já!‘ Pak Fanny vystrčil, zamkl za sebou dveře, nechal mě o&nbsp;samotě a&nbsp;do předsíně posadil tu strašnou ženskou, aby mě hlídala. Marian, ten člověk vypadal a&nbsp;jednal jako šílenec! To snad ani nemůžeš pochopit!“</p>
			<p class="MLP-text para-style-override-1">„Ale chápu to, Lauro, chápu. On je opravdu šílený&nbsp;– šílený strachem, že něco, co má na svědomí, vyjde najevo. Každé slovo, které jsi mi řekla, mě přesvědčuje o&nbsp;tom, že jsi včera, když tě Anna Cathericková opustila, byla na stopě tajemství, jež by tvému manželovi přineslo zkázu. A&nbsp;on si myslí, že ty to tajemství znáš! Nic, co mu řekneš, už nedokáže uklidnit jeho nedůvěru. Kdoví k&nbsp;jakým násilným opatřením bude schopen sáhnout, nevyužijeme-li nyní plně příležitosti, kterou máme…“</p>
			<p class="MLP-text para-style-override-1">„Co můžeme dělat, Marian? Odejít?“</p>
			<p class="MLP-text para-style-override-1">„Chci napsat společníkovi pana Gilmora, který nám nabídl svou pomoc. Musíme přece mít v&nbsp;Anglii zákon, který chrání ženu před takovým zacházením, jakému jsi dnes byla vystavena. A&nbsp;také mu napíšu o&nbsp;té modřině a&nbsp;o&nbsp;tom, jak tě chtěl baronet zavřít v&nbsp;tomto pokoji!“</p>
			<p class="MLP-text para-style-override-1">„Uvaž ale, jaký to může vyvolat skandál!“</p>
			<p class="MLP-text para-style-override-1">„S&nbsp;tím právě počítám. Sir Percival se jistě bojí skandálu více než my. Pomyšlení na skandál ho může nejspíš přivést k&nbsp;rozumu.“</p>
			<p class="MLP-text para-style-override-1">Laura namítala, že ho tak budeme hnát do zoufalé situace, a&nbsp;tím budeme ve stále větším nebezpečí. Snad měla pravdu, cítila jsem to, ale musely jsme se toho odvážit. Laura si jen povzdychla a&nbsp;zeptala se mě, zda chci napsat ještě někomu.</p>
			<p class="MLP-text para-style-override-1">„Panu Fairliemu,“ odvětila jsem. „Je to tvůj nejbližší mužský příbuzný a&nbsp;hlava rodiny. Musí tedy zasáhnout.“ </p>
			<p class="MLP-text para-style-override-1">Laura truchlivě potřásla hlavou.</p>
			<p class="MLP-text para-style-override-1">„Ano, vím,“ pokračovala jsem. „Tvůj strýc je slaboch a&nbsp;sobec, nečekám také, že by k&nbsp;tobě choval nějaké něžné nebo laskavé city, ale jistě udělá vše, aby si zajistil klid. Však už ho přesvědčím, že zásah v&nbsp;této chvíli ho uchrání před nepříjemnostmi a&nbsp;zmatky, kterým by se pak později vůbec nemohl vyhnout. Vím přece, jak s&nbsp;ním mám jednat, Lauro, přenech to klidně mně.“</p>
			<p class="MLP-text para-style-override-1">„Snad bys ho mohla přimět k&nbsp;tomu, aby nás alespoň na přechodnou dobu vzal zpět do Limmeridge.“</p>
			<p class="MLP-text para-style-override-1">„Sdělím tvému strýci tvé přání a&nbsp;zeptám se také advokáta na jeho názor. Snad by se s&nbsp;tím smířil i&nbsp;sir Percival, aby nedošlo ke skandálu. Pochybuji sice, ale za pokus to stojí.“</p>
			<p class="MLP-text para-style-override-1">Povstala jsem, abych odešla, ale Laura mě zdržovala. Nemohla jsem tu však zůstat déle, abych nevyvolala nové podezření. „Vrátím se brzy, za hodinu či za dvě. Zatím buď klidná a&nbsp;ničeho se neboj!“ uklidňovala jsem ji. „To nejhorší už je za námi.“</p>
			<p class="MLP-text para-style-override-1">„Je klíč ve dveřích? Mohu dveře zevnitř zamknout?“</p>
			<p class="MLP-text para-style-override-1">„Ano, klíč je zde. Zamkni dveře a&nbsp;nikomu neodmykej, dokud se k&nbsp;tobě nevrátím.“</p>
			<p class="MLP-text para-style-override-1">Políbila jsem ji a&nbsp;odešla. Nesmírně se mi ulevilo, když jsem uslyšela, jak se za mnou v&nbsp;jejích dveřích otočil klíč. Věděla jsem, že teď k&nbsp;ní nikdo nemůže.</p>
			<p class="MLP-text para-style-override-1">Sotva jsem vyšla z&nbsp;Lauřina pokoje, uvědomila jsem si, že bych z&nbsp;opatrnosti měla také zamknout svůj pokoj a&nbsp;nechat si klíč u&nbsp;sebe. Zašla jsem proto k&nbsp;sobě. Deník byl jako vždy bezpečně uložen v&nbsp;zásuvce psacího stolu. Nic nenasvědčovalo tomu, že by do pokoje někdo v&nbsp;mé nepřítomnosti vnikl. Psací náčiní bylo roztroušeno po stole jako obvykle (sluha měl přísný příkaz nic nepřerovnávat), jedině pečetidlo leželo na misce, kde byla pera. Nebylo mým zvykem klást je tam, ani jsem si nepamatovala, že bych je tam byla položila, a&nbsp;ani si nebyla jista, zda jsem je jednou přece jen mechanicky neuložila na správné místo, přestala jsem o&nbsp;tom přemýšlet. Nechtěla jsem se zatěžovat takovou maličkostí. Zamkla jsem tedy dveře, vzala klíč a&nbsp;sešla dolů.</p>
			<p class="MLP-text para-style-override-1">V&nbsp;hale stála hraběnka Fosková a&nbsp;dívala se na tlakoměr. „Stále klesá,“ poznamenala. „Bude asi pršet ještě víc.“ Její tvář již měla svou obvyklou barvu, jen ruka, jíž ukazovala na stupnici, se jí třásla. Přemýšlela jsem, zda již zpravila svého manžela o&nbsp;Lauřině výroku. Podezírala jsem ji, že již tak učinila, a&nbsp;obávala jsem se, že její dosavadní klidné vystupování je jen přetvářkou. Asi přece jen neodpustila své neteři, že bez vlastního zavinění stojí mezi ní a&nbsp;dědictvím deseti tisíc liber. Rozhodla jsem se proto, že se jí za Lauru omluvím.</p>
			<p class="MLP-text para-style-override-1">„Směla bych s&nbsp;vámi, hraběnko, promluvit o&nbsp;jisté trapné záležitosti?“</p>
			<p class="MLP-text para-style-override-1">Hraběnka zkřížila paže na prsou, mlčky pokývla hlavou a&nbsp;upřeně se na mne zadívala.</p>
			<p class="MLP-text para-style-override-1">„Když jste byla tak laskava a&nbsp;přinesla mi můj kapesník,“ pokračovala jsem, „jistě jste náhodou zaslechla slovo, které tu nechci opakovat a&nbsp;ani nechci omlouvat. Doufám jen, že jste mu nepřičítala tak velkou důležitost, abyste o&nbsp;něm zpravila hraběte!“</p>
			<p class="MLP-text para-style-override-1">„Vůbec mu nepřičítám důležitost,“ odvětila hraběnka ostře, „ale před svým manželem nemám žádných tajností, ani v&nbsp;maličkostech. Když si před chvilkou povšiml, že jsem rozčilena, považovala jsem za svou trapnou povinnost mu sdělit důvod, a&nbsp;také jsem tak učinila, což vám otevřeně říkám, slečno Halcombová!“</p>
			<p class="MLP-text para-style-override-1">I&nbsp;když jsem byla na tuto zprávu připravena, přece jen mě zarazila. „Uvědomte si jen, hraběnko, a&nbsp;to, prosím, vyřiďte hraběti, že vinu za tato slova nese v&nbsp;prvé řadě nepříjemná situace, jejíž obětí se má sestra stala. Pronesla ona slova v&nbsp;okamžiku, kdy trpěla urážlivým a&nbsp;nespravedlivým chováním, jemuž ji vystavil její manžel a&nbsp;byla ve stavu nejvyššího vzrušení. Doufám, že jí onen výrok velkomyslně prominete.“</p>
			<p class="MLP-text para-style-override-1">„To je zcela zajímavé,“ ozval se za mnou klidný hlas hraběte. „Když lady Glydová pronesla ona slova, byla ke mně nespravedlivá, čehož lituji a&nbsp;což jí také promíjím. Nebudeme se k&nbsp;tomu více vracet, slečno Halcombová, prostě se všichni na to od nynějška pokusíme zcela zapomenout.“</p>
			<p class="MLP-text para-style-override-1">„Jste nesmírně laskav,“ odvětila jsem, „ani nevíte, jak se mi ulevilo.“ Pak jsem se obrátila a&nbsp;běžela zpět do svého pokoje, abych se pustila do psaní dopisů, jež jsem chtěla ještě večer předat Fanny k&nbsp;doručení.</p>
			<p class="MLP-text para-style-override-1">Napřed jsem napsala dopis advokátovi. Nezmínila jsem se mu o&nbsp;Anně Catherickové, protože celá ta věc byla stále ještě zahalena tajemstvím, jež jsme si dosud nemohly vysvětlit. Úvahy o&nbsp;důvodech odsouzeníhodného chování sira Percivala jsem prostě přenechala panu Kyrlemu a&nbsp;jen jsem se dotázala na možnost právního zásahu, jenž by ochránil Lauru pro případ, že by jí manžel zakázal dočasně opustit Blackwater a&nbsp;vrátit se se mnou do Limmeridge. Požádala jsem ho, aby se o&nbsp;podrobnostech dohodl s&nbsp;panem Fairliem a&nbsp;aby neztrácel čas a&nbsp;co nejdůrazněji zakročil v&nbsp;Lauřin prospěch. Pak jsem napsala dopis panu Fairliemu, přiložila k&nbsp;němu opis svého dopisu advokátovi, aby pochopil vážnost situace, a&nbsp;zdůraznila, že náš odjezd do Limmeridge je jediným způsobem, který by ochránil jak jeho, tak i&nbsp;nás obě před dalšími nepříjemnostmi. Když jsem oba dopisy zapečetila a&nbsp;napsala na ně adresy, odešla jsem do Lauřina pokoje.</p>
			<p class="MLP-text para-style-override-1">„Vyrušil tě mezitím někdo?“ zeptala jsem se jí, když mi odemkla dveře.</p>
			<p class="MLP-text para-style-override-1">„Ne, nikdo neklepal,“ odvětila. „Ale v&nbsp;předsíni jsem slyšela nějaké kroky.“</p>
			<p class="MLP-text para-style-override-1">„Byl to muž, či žena?“</p>
			<p class="MLP-text para-style-override-1">„Žena. Slyšela jsem šustit její šaty.“</p>
			<p class="MLP-text para-style-override-1">„Šustily jako hedvábí?“</p>
			<p class="MLP-text para-style-override-1">„Ano, jako hedvábí.“</p>
			<p class="MLP-text para-style-override-1">Hraběnka Fosková tedy zřejmě venku špehovala. Jí jsme se celkem ani nemusely příliš obávat, ale byla přece jen nástrojem svého manžela, a&nbsp;to mi nahánělo strach. „A&nbsp;kam zamířily ty kroky potom?“</p>
			<p class="MLP-text para-style-override-1">„Směrem k&nbsp;tvému pokoji.“</p>
			<p class="MLP-text para-style-override-1">Na chvíli jsem se zamyslila. Hraběnka zřejmě zaslechla, jak píšu dopisy. Další důvod, proč nesvěřit dopisy poštovní schránce.</p>
			<p class="MLP-text para-style-override-1">„Zase další obtíže,“ povzdychla Laura, když mě viděla tak zamyšlenou. „Zase další obtíže a&nbsp;nebezpečí!“</p>
			<p class="MLP-text para-style-override-1">„Nejde tu o&nbsp;žádné nebezpečí,“ odpověděla jsem jí. „Snad jen o&nbsp;další obtíže. Přemýšlím jen o&nbsp;tom, jak nejbezpečněji odevzdat dopisy Fanny.“</p>
			<p class="MLP-text para-style-override-1">Bylo tři čtvrti na šest, nejvyšší čas, abych došla do hostince a&nbsp;včas se vrátila k&nbsp;večeři. Kdybych čekala do večera, nemusela by se mi již naskytnout příležitost k&nbsp;odchodu z&nbsp;domu.</p>
			<p class="MLP-text para-style-override-1">„Nech dveře zamčeny a&nbsp;klíč v&nbsp;zámku, Lauro,“ řekla jsem jí. „Kdyby se tě někdo na mne ptal, řekni, že jsem šla na procházku.“</p>
			<p class="MLP-text para-style-override-1">„A&nbsp;kdy se vrátíš?“</p>
			<p class="MLP-text para-style-override-1">„Rozhodně před večeří. Odvahu, drahoušku. Zítra v&nbsp;tuto dobu se už o&nbsp;tvé dobro bude starat spolehlivý člověk, který si bude umět se vším poradit.“</p>
			<p class="MLP-text para-style-override-1">Řekla jsem si, že bude lépe, převléknu-li se do vycházkových šatů teprve pak, až se přesvědčím, co se děje v&nbsp;přízemí. V&nbsp;knihovně jsem viděla hraběte, jak předvádí své kanárky naší hospodyni. Jistě ji pozval, sama by tam určitě nebyla zašla. V&nbsp;sebemenším činu tohoto muže byl vždy skryt nějaký důvod, jaký tedy jen mohl mít důvod zde? Před domem jsem našla hraběnku, jak se prochází kolem rybníčku. Chtěla jsem zjistit, kde je sir Percival, a&nbsp;po chvilce rozhovoru jsem vypátrala, že je na procházce.</p>
			<p class="MLP-text para-style-override-1">„A&nbsp;na kterém koni si vyjel?“ zeptala jsem se lhostejně.</p>
			<p class="MLP-text para-style-override-1">„Na žádném,“ zněla odpověď. „Odešel již před dvěma hodinami pěšky. Pokud vím, šel pátrat po nějaké Anně Catherickové. Je přímo posedlý myšlenkou, že ji musí chytit. Je opravdu tak strašně šílená, slečno Halcombová?“</p>
			<p class="MLP-text para-style-override-1">„Nevím, hraběnko.“</p>
			<p class="MLP-text para-style-override-1">„Půjdete zpět?“</p>
			<p class="MLP-text para-style-override-1">„Ano, půjdu. Myslím, že je pomalu čas převléknout se k&nbsp;večeři.“</p>
			<p class="MLP-text para-style-override-1">Vstoupily jsme do domu společně. Hraběnka vešla do knihovny a&nbsp;zavřela za sebou dveře. Šla jsem se rychle převléci. Každá minuta tu byla drahá. Když jsem procházela halou, nebyl tam nikdo.</p>
			<p class="MLP-text para-style-override-1">Vyšla jsem z&nbsp;domu a&nbsp;spěchala k&nbsp;vesnici. Po celou cestu ke křižovatce, odkud se odbočovalo ke vsi, jsem se ohlížela, abych si byla jista, že mě nikdo nesleduje. Dorazila jsem do hostince, aniž jsem se setkala se sirem Percivalem, a&nbsp;byla jsem ráda, že se hostinská ujala Fanny. Děvče sedělo v&nbsp;malé světničce, kde nebylo rušeno hlukem z&nbsp;výčepu, a&nbsp;v&nbsp;podstřeší mělo malou komůrku ke spaní. Jakmile mě Fanny spatřila, rozplakala se a&nbsp;naříkala, jak je to hrozné, být náhle propuštěna z&nbsp;místa, když přece vůbec nic neudělala!</p>
			<p class="MLP-text para-style-override-1">„Nic si z&nbsp;toho nedělej, Fanny,“ uklidňovala jsem ji. „Tvá paní i&nbsp;já ti pomůžeme a&nbsp;postaráme se o&nbsp;to, aby tvá pověst neutrpěla. Teď mě poslouchej! Mám málo času a&nbsp;to, co ti řeknu, je pro nás nesmírně důležité. Chci, aby ses mi postarala o&nbsp;tyto dva dopisy. Dopis, na němž je známka, dáš ihned po příjezdu do Londýna na poštu. Druhý, adresovaný panu Fairliemu, odevzdáš do rukou mého strýce ihned, jakmile přijedeš domů. Ponech si oba dopisy při sobě a&nbsp;nikomu je nesvěřuj.“</p>
			<p class="MLP-text para-style-override-1">Fanny si dopisy zastrčila do živůtku. „Nebojte se, slečno, těm se nic nestane.“</p>
			<p class="MLP-text para-style-override-1">„A&nbsp;ať jsi zítra včas na zastávce,“ pokračovala jsem. „A&nbsp;v&nbsp;Limmeridge dojdi ke správci a&nbsp;řekni mu, že jsi v&nbsp;mých službách, dokud si tě lady Glydová nebude moci vzít sem zpět. Možná, že se sejdeme dříve, než si myslíš. Tak hlavu vzhůru a&nbsp;nezmeškej ranní vlak!“</p>
			<p class="MLP-text para-style-override-1">Když jsem se vrátila zpět do domu, zbývalo mi na převlečení jenom čtvrt hodiny. Ještě jsem na skok zašla k&nbsp;Lauře.</p>
			<p class="MLP-text para-style-override-1">„Dopisy už má Fanny,“ zašeptala jsem jí mezi dveřmi. „Přijdeš dolů k&nbsp;večeři?“</p>
			<p class="MLP-text para-style-override-1">„Ne, za nic na světě!“</p>
			<p class="MLP-text para-style-override-1">„Stalo se snad něco? Obtěžoval tě někdo?“</p>
			<p class="MLP-text para-style-override-1">„Ano, před chvílí sir Percival.“</p>
			<p class="MLP-text para-style-override-1">„Vešel dovnitř?“</p>
			<p class="MLP-text para-style-override-1">„Ne, jen zabouchal na dveře. Hrozně jsem se polekala a&nbsp;zeptala se, kdo klepe. ‚Však víte,‘ odvětil. ‚Tak co, rozmyslela jste si to a&nbsp;řeknete mi zbytek? Vy určitě víte, kde teď Anna Cathericková je.‘ ‚Na mou duši, nevím to,‘ zvolala jsem. ‚Ale víte,‘ prohlásil. ‚Já už ten váš odpor zlomím, však to z&nbsp;vás vypáčím!‘ S&nbsp;těmito slovy odešel, Marian, není tomu ani pět minut.“</p>
			<p class="MLP-text para-style-override-1">Tak tedy Annu nenašel! Alespoň pro dnešní noc jsme byly bezpečny.</p>
			<p class="MLP-text para-style-override-1">„Jdeš dolů, Marian? Přijď pak po večeři zase ke mně!“</p>
			<p class="MLP-text para-style-override-1">„Ano, přijdu. Neměj ale strach, jestliže se trochu zpozdím. Ne­smím dát záminku k&nbsp;nějakému výstupu tím, že bych předčasně vstala od stolu.“</p>
			<p class="MLP-text para-style-override-1">Tu zazvonil zvon k&nbsp;večeři a&nbsp;já spěchala do jídelny. Hrabě už tam byl, zrudlý a&nbsp;udýchaný. Byl nedbale oblečen, což nebylo jeho zvykem. Byl snad také před večeří mimo dům a&nbsp;vrátil se pozdě? Anebo jen trpěl horkem více než obvykle? Ať tomu bylo jakkoli, trápila ho nějaká tajná obava, kterou vzdor svému sebeovládání nedokázal zcela skrýt. Po celou večeři byl téměř tak mlčenlivý jako sir Percival a&nbsp;jen se občas zadíval na svou ženu s&nbsp;výrazem utajovaných rozpaků, jaké jsem u&nbsp;něho dosud nikdy nezpozorovala. Když jsme po večeři vstaly s&nbsp;hraběnkou od stolu, vstal i&nbsp;hrabě, aby nás doprovodil do salónu.</p>
			<p class="MLP-text para-style-override-1">„Proč už odcházíš?“ zeptal se ho sir Percival.</p>
			<p class="MLP-text para-style-override-1">„Odcházím, protože jsem se už dosyta najedl i&nbsp;napil,“ odvětil hrabě. „Buď tak laskav, Percivale, a&nbsp;promiň mi, že jako všichni cizinci odcházím od stolu s&nbsp;dámami, s&nbsp;nimiž jsem ke stolu přišel.“</p>
			<p class="MLP-text para-style-override-1">„To je nesmysl! Jedna sklenička vína navíc ti nemůže uškodit. Sedni si a&nbsp;chovej se, jako bys byl Angličan. Potřebuji si s&nbsp;tebou v&nbsp;klidu půl hodiny při víně popovídat.“</p>
			<p class="MLP-text para-style-override-1">„Rád si s&nbsp;tebou v&nbsp;klidu popovídám, Percivale, ale ne teď a&nbsp;ne při víně. Chceš-li, tak až později večer.“</p>
			<p class="MLP-text para-style-override-1">„To je mi pěkně zdvořilé chování!“ vykřikl sir Percival vztekle. „A&nbsp;to si musí člověk dát líbit ve vlastním domě!“</p>
			<p class="MLP-text para-style-override-1">Tento rozhovor se odehrál ve chvíli, kdy jsme odcházeli z&nbsp;jídelny do salónu. Zlostná slova baronetova neměla na hraběte sebemenší účinek. Hrabě nás doprovodil a&nbsp;zeptal se: „Máte nějaký dopis na poštu, slečno Halcombová?“ Bylo totiž osm hodin, doba, kdy sluha odnášel poštu z&nbsp;Blackwateru. Povšimla jsem si, že se hraběnka Fosková, která právě připravovala čaj, zarazila s&nbsp;klíšťkami na cukr v&nbsp;ruce, aby vyslechla mou odpověď.</p>
			<p class="MLP-text para-style-override-1">„Ne, hrabě, děkuji, dnes nemám dopisy.“</p>
			<p class="MLP-text para-style-override-1">Hrabě si pak usedl k&nbsp;pianu a&nbsp;začal přehrávat italské písně.</p>
			<p class="MLP-text para-style-override-1">Hraběnka nalila čaj, vypila si rychle šálek a&nbsp;tiše vyklouzla z&nbsp;místnosti. Vstala jsem, abych následovala jejího příkladu, jednak proto, že jsem ji podezírala z&nbsp;nějakých pletich proti Lauře, jednak proto, že jsem byla rozhodnuta nezůstat v&nbsp;salónu sama s&nbsp;hrabětem.</p>
			<p class="MLP-text para-style-override-1">Ale než jsem mohla dojít ke dveřím, zarazil mě hrabě tím, že mě požádal o&nbsp;šálek čaje. Nalila jsem mu jej a&nbsp;pokusila jsem se znovu o&nbsp;odchod. A&nbsp;opět mě zarazil&nbsp;– tentokráte tím, že si usedl k&nbsp;pianu a&nbsp;položil mi nějakou hudební otázku a&nbsp;prohlásil o&nbsp;ní, že je tak důležitá, že na ní závisí čest jeho vlasti. Nadarmo jsem mu vysvětlovala, že nerozumím hudbě ani za mák a&nbsp;že v&nbsp;ní nemám sebemenší zalíbení. Bez ohledu na mé protesty začal hrát nejrůznější skladby a&nbsp;přinutil mě, abych je poslouchala. Zachránil mě sir Percival, který otevřel dveře od jídelny a&nbsp;zlostně se zeptal, co to je za „pekelný rámus“. Hrabě ihned vstal od piana a&nbsp;prohlásil: „Přišel-li Percival, pak je konec s&nbsp;harmonií i&nbsp;melodií. Tím nás múza hudby v&nbsp;nemilosti propouští, slečno Halcombová.“ A&nbsp;odešel do zahrady. Slyšela jsem, že sir Percival na něho volá, ale hrabě si toho ani nevšiml, byl zřejmě odhodlán ho neslyšet. Onen dlouho očekávaný klidný rozhovor mezi oběma muži byl znovu odsunut, až k&nbsp;němu dá hrabě milostivé svolení.</p>
			<p class="MLP-text para-style-override-1">Hrabě mě v&nbsp;salóně zdržel téměř půl hodiny. Kde byla mezitím jeho žena? Šla jsem nahoru, ale nic jsem nezjistila, a&nbsp;ani Laura nic neslyšela. Zůstala jsem u&nbsp;Laury asi do desíti hodin a&nbsp;vrátila se ještě na skok do salónu, abych všem popřála dobrou noc. Sir Percival zíval v&nbsp;křesle, hrabě četl a&nbsp;hraběnka se ovívala vějířem. Bylo to divné, ale její tvář byla nyní zardělá. Ona, která nikdy netrpěla horkem, jím bezpochyby dnes večer trpěla.</p>
			<p class="MLP-text para-style-override-1">„Není vám snad špatně, hraběnko?“ zeptala jsem se.</p>
			<p class="MLP-text para-style-override-1">„To jsem se právě chtěla zeptat vás. Jste nápadně bledá, má drahá!“ odvětila. Má drahá! Bylo to poprvé, co mě tak oslovila, a&nbsp;když tak učinila, zkřivil jí potměšilý úsměv tvář.</p>
			<p class="MLP-text para-style-override-1">„Bolí mě dnes hlava,“ odpověděla jsem chladně.</p>
			<p class="MLP-text para-style-override-1">„Opravdu? Asi vám chybějí procházky, že? Taková procházka před večeří by vám jistě byla prospěla!“ Viděla mě snad jít ven? A&nbsp;i&nbsp;když, nevadí. Dopisy byly nyní bezpečně ve Fanniných rukou.</p>
			<p class="MLP-text para-style-override-1">„Pojď, zakouříme si,“ vyzval sir Percival svého přítele.</p>
			<p class="MLP-text para-style-override-1">„S&nbsp;radostí, Percivale, ale až si dámy ulehnou,“ odvětil hrabě.</p>
			<p class="MLP-text para-style-override-1">„Promiňte mi, hraběnko, půjdu-li napřed nahoru. Jediným lékem proti mé bolesti hlavy je právě spánek,“ prohlásila jsem a&nbsp;začala se loučit. Přes hraběnčin obličej se opět mihl onen potměšilý úsměv. Sir Percival si mě nevšiml. Netrpělivě se díval na hraběnku, která nijak nehodlala následovat mého příkladu. Hrabě, skryt za knížkou, tiše se pro sebe usmál. Bylo to další odsunutí onoho klidného rozhovoru&nbsp;– a&nbsp;překážkou byla tentokráte hraběnka.</p>
			<p class="MLP-text para-style-override-1">Vrátila jsem se do svého pokoje. Chvíli jsem četla, ale byla jsem neklidná, a&nbsp;proto jsem odešla z&nbsp;ložnice do obývacího pokoje, abych se rozhlédla po zahradě. Venku byla tma a&nbsp;ticho. Seděla jsem u&nbsp;okna asi čtvrt hodiny a&nbsp;zamyšleně vyhlížela do tmy, v&nbsp;níž se neozývalo nic kromě hlasů služebnictva. Právě když jsem se chtěla vrátit do ložnice, ucítila jsem, jak těžkým nočním vzduchem ke mně stoupá tabákový kouř. Hned nato jsem spatřila, jak se od vzdálenějšího konce domu blíží drobné rudé světélko. Nebylo však slyšet, že by někdo přicházel. Za chvilku jsem spatřila druhý rudý bod; blížil se k&nbsp;prvnímu. Byli to baronet a&nbsp;hrabě, kteří si vyšli vykouřit svůj doutník a&nbsp;cigaretu. Zřejmě se procházeli po trávníku, protože jejich kroky nebylo slyšet. Čekala jsem tiše u&nbsp;okna, neboť jsem si uvědomila, že mě ve tmě pokoje nemohou spatřit.</p>
			<p class="MLP-text para-style-override-1">„Tak co je?“ slyšela jsem šeptat sira Percivala. „Proč se nejdeme posadit dovnitř?“</p>
			<p class="MLP-text para-style-override-1">„Chci počkat, až v&nbsp;tamtom pokoji bude zhasnuto světlo,“ odvětil hrabě potichu.</p>
			<p class="MLP-text para-style-override-1">„Proč ti to světlo vadí?“</p>
			<p class="MLP-text para-style-override-1">„Protože ukazuje, že ona ještě není v&nbsp;posteli. Je dost chytrá, aby něco tušila, a&nbsp;dost odvážná, aby sešla dolů a&nbsp;naslouchala, bude-li mít k&nbsp;tomu příležitost. Trpělivost, Percivale, trpělivost.“</p>
			<p class="MLP-text para-style-override-1">„Nesmysl! Stále jen mluvíš o&nbsp;trpělivosti.“</p>
			<p class="MLP-text para-style-override-1">„Za chvilku budu mluvit o&nbsp;něčem jiném! Můj milý příteli, vždyť jsi na pokraji rodinné zkázy, a&nbsp;připustím-li, abys těm ženským dal ještě jednou příležitost, pak tě do ní uvrhnou, spolehni se na má slova!“</p>
			<p class="MLP-text para-style-override-1">„Co tím k&nbsp;čertu chceš říci?“</p>
			<p class="MLP-text para-style-override-1">„Počkej, já ti to už vysvětlím, jen co v&nbsp;tamtom okně zhasne světlo a&nbsp;až se trochu poohlédnu v&nbsp;pokojích vedle knihovny a&nbsp;na schodišti.“</p>
			<p class="MLP-text para-style-override-1">Pak pomalu odcházeli a&nbsp;zbytek rozhovoru už byl neslyšitelný. Nevadí. Rozhodla jsem se, že vyslechnu jejich rozhovor přes všechna opatření, která hrabě hodlá provést. Z&nbsp;jeho poznámek jsem usoudila, že k&nbsp;rozhovoru dojde v&nbsp;knihovně. Z&nbsp;knihovny a&nbsp;ostatních přízemních místností vedly okna i&nbsp;dveře do nezasklené verandy, jejíž střecha se táhla necelý metr pod okny pokojů prvního patra. Po celém okraji této střechy bylo železné zábradlí, vroubené velkými květináči. Můj plán spočíval v&nbsp;tom, že z&nbsp;okna mého obývacího pokoje vylezu na střechu verandy, projdu po ní až na místo, které je nad okny knihovny a&nbsp;skrčím se mezi květináči. Budou-li hrabě s&nbsp;baronetem sedět a&nbsp;kouřit na svých obvyklých místech u&nbsp;otevřeného okna, zaslechnu jistě každé slovo z&nbsp;jejich rozhovoru, nebudou-li právě šeptat (a žádný dlouhý rozhovor se přece nemůže vést šeptem, to vím z&nbsp;vlastní zkušenosti). A&nbsp;usednou-li dál od oken, pak neuslyším nic a&nbsp;budu se muset vydat v&nbsp;daleko větší nebezpečí. K&nbsp;tomuto úkolu jsem se musela vhodně převléci. Pak jsem zhasla svíčku, zamkla dveře do obou svých pokojů a&nbsp;vyhoupla se na verandu. Než jsem se dostala na místo, které jsem si vybrala za stanoviště, musela jsem projít kolem pěti oken. První patřilo k&nbsp;pokoji pro hosty, který nebyl obsazen. Druhé a&nbsp;třetí okno vedlo do Lauřiny ložnice. Čtvrté okno vedlo k&nbsp;siru Percivalovi a&nbsp;páté bylo okno pokoje hraběnky Foskové. Domnívala jsem se, že je všude tma, když tu jsem zpozorovala v&nbsp;hraběnčině pokoji světlo. Bylo již pozdě couvnout a&nbsp;nebyl čas čekat. Rozhodla jsem se přejít.</p>
			<p class="MLP-text para-style-override-1">Prošla jsem kolem prvního tmavého okna, pak vedle oken Lau­řina pokoje i&nbsp;vedle okna vedoucího do pokoje sira Percivala. Potom jsem chvíli vyčkávala, poklesla na kolena a&nbsp;po všech čtyřech prolezla až k&nbsp;místu, jež jsem si vybrala. Tiše jsem se vmáčkla mezi květináče a&nbsp;čekala.</p>
			<p class="MLP-text para-style-override-1">Za chvíli jsem spatřila, jak pod verandou přechází rudý ohníček.</p>
			<p class="MLP-text para-style-override-1">„K&nbsp;čertu s&nbsp;tou tvou nervozitou! Kdy už si konečně sedneš?“ bručel pode mnou hlas sira Percivala.</p>
			<p class="MLP-text para-style-override-1">„Uf, to je horko!“ zafuněl hrabě.</p>
			<p class="MLP-text para-style-override-1">A&nbsp;pak hrabě a&nbsp;baronet začali spolu rozprávět. Zprvu jsem z&nbsp;rozčilení i&nbsp;strachu ani jednotlivým větám nerozuměla, jen se mi podařilo zachytit smysl jejich rozmluvy. Sir Percival vytýkal hraběti, že tak dlouho otálel se slíbenou rozmluvou, načež mu hrabě odvětil, že musel vyčkávat, až situace bude naprosto bezpečná a&nbsp;až je nikdo nebude moci vyslechnout a&nbsp;rušit. „Naše záležitosti prodělávají vážnou krizi, Percivale,“ prohlásil. „Musíme se teď rozhodnout, jak budeme postupovat dále.“</p>
			<p class="MLP-text para-style-override-1">Tato věta byla první, jíž jsem dobře porozuměla. Od tohoto oka­mžiku jsem upjala celou svou pozornost na jejich rozhovor a&nbsp;sledovala jej slovo za slovem.</p>
			<p class="MLP-text para-style-override-1">„Krizi?“ opakoval sir Percival. „Myslím, že je to horší, než si vůbec myslíš.“</p>
			<p class="MLP-text para-style-override-1">„To také předpokládám, mám-li soudit podle tvého chování za poslední dva dny,“ odvětil hrabě chladně. „Ale počkej chvíli. Než přikročíme k&nbsp;tomu, co nevím já, musíme mít jasno v&nbsp;tom, o&nbsp;čem vím. Proto dovol, Percivale, abych ti vysvětlil naše nynější postavení. Řekneš mi, mám-li pravdu, či nikoli. Oba jsme se vrátili sem do toho domu s&nbsp;řádně pocuchanou finanční situací…“</p>
			<p class="MLP-text para-style-override-1">„Nemluv dokolečka! Potřeboval jsem několik tisíc liber a&nbsp;ty několik set a&nbsp;bez těch peněz jsme byli oba na nejlepší cestě dostat se na mizinu. Tak to vypadá. A&nbsp;teď nás z&nbsp;toho vytáhni!“</p>
			<p class="MLP-text para-style-override-1">„Nu dobrá, Percivale, tys potřeboval několik tisíc liber a&nbsp;já několik set a&nbsp;ty se daly získat jediným způsobem&nbsp;– pomocí tvé ženy. Co jsem ti o&nbsp;ní řekl při zpáteční cestě do Anglie? Co jsem ti řekl, když jsme dojeli sem a&nbsp;když jsem se na vlastní oči přesvědčil, co je ta slečna Halcombová zač?“</p>
			<p class="MLP-text para-style-override-1">„Jak si to mám ještě pamatovat? Určitě jsi mluvil páté přes deváté jako obvykle.“</p>
			<p class="MLP-text para-style-override-1">„Řekl jsem ti, že u&nbsp;nich můžeš dosáhnout všeho, ale jen jedním způsobem: klidnou rozhodností, žádnou unáhleností. A&nbsp;zapamatoval sis toto poučení? Ani trochu! Tvoje prchlivost nás oloupila o&nbsp;podpis tvé ženy, oloupila nás o&nbsp;peníze, přinutila slečnu Halcombovou, aby napsala svůj první dopis advokátovi…“</p>
			<p class="MLP-text para-style-override-1">„První? To napsala ještě nějaký další?“</p>
			<p class="MLP-text para-style-override-1">„Ano, dnes napsala druhý!“</p>
			<p class="MLP-text para-style-override-1">Na podlahu se převrátilo křeslo, jako by je byl někdo prudce svrhl. Bylo pro mne štěstí, že se baronet tak rozčilil. Když jsem totiž vyslechla zprávu, že jsem byla opět odhalena, opřela jsem se tak prudce o&nbsp;zábradlí na střeše, až zaskřípalo. Což mě snad hrabě sledoval do hostince? Usoudil snad, že jsem své dopisy dala Fanny, když jsem mu večer řekla, že nemám dopisy k&nbsp;odeslání? A&nbsp;bylo-li tomu opravdu tak, jak jen mohl dopisy prohlédnout, když jsem viděla, jak přešly z&nbsp;mé ruky pod živůtek toho děvčete?</p>
			<p class="MLP-text para-style-override-1">„Poděkuj své šťastné hvězdě,“ pokračoval hrabě, „že mě máš v&nbsp;domě a&nbsp;že napravím každé zlo, jež ty tu napácháš. Poděkuj své šťastné hvězdě, že jsem řekl ne, když jsi tak bláhově vyhrožoval slečně Halcombové, že ji zavřeš do pokoje na klíč jako svou ženu! Kam jsi dal oči? Vždyť by ti mělo stačit podívat se na ni, abys poznal, že je předvídavá a&nbsp;odhodlaná jako muž!“ Pak se odmlčel.</p>
			<p class="MLP-text para-style-override-1">Nastala chvíle ticha, kterou přerušil znovu sir Percival: „Ano, jen si mě tyranizuj a&nbsp;otravuj podle chuti. Ale upozorňuji tě, že to nejsou pouze peníze, které mi dělají starosti. Kdybys znal to, co vím já, pak bys byl také pro to, abych s&nbsp;nimi oběma krátce zatočil!“</p>
			<p class="MLP-text para-style-override-1">„O&nbsp;tvé další starosti si ještě promluvíme,“ namítl hrabě. „Ale napřed musíme vyřídit finanční otázku. Navrhuji ti, abys od této chvíle přenechal celé vedení záležitosti mně. Souhlasíš?“</p>
			<p class="MLP-text para-style-override-1">„A&nbsp;jaký postup navrhneš, nechám-li všechno na tobě?“</p>
			<p class="MLP-text para-style-override-1">„Napřed mi odpověz: povedu věci, nebo ne?“</p>
			<p class="MLP-text para-style-override-1">„Budiž. A&nbsp;co se tedy bude dít?“</p>
			<p class="MLP-text para-style-override-1">„Napřed ti musím položit několik otázek, Percivale. Nesmíme ztrácet čas. Už jsem ti řekl, že slečna Halcombová dnes napsala advokátovi podruhé.“</p>
			<p class="MLP-text para-style-override-1">„Jak jsi to zjistil? Co napsala?“</p>
			<p class="MLP-text para-style-override-1">„Kdybych ti to řekl, Percivale, stejně by to k&nbsp;ničemu nevedlo. Stačí, že jsem to zjistil, a&nbsp;právě proto jsem nebyl ochoten mluvit s&nbsp;tebou hned po večeři. Ale teď si musím osvěžit paměť, je tomu už dlouho, co jsem s&nbsp;tebou mluvil naposledy o&nbsp;tvých peněžních problémech. Protože jsi tehdy nedostal od své ženy podpis, sehnal jsi ty peníze, pokud vím, pomocí směnek splatných za tři měsíce, ovšem za cenu, při níž mi vlasy vstávají hrůzou na hlavě. A&nbsp;až ti směnky budou předloženy k&nbsp;zaplacení, nebudeš je opravdu moci vyrovnat jinak než s&nbsp;pomocí své ženy?“</p>
			<p class="MLP-text para-style-override-1">„Ne.“</p>
			<p class="MLP-text para-style-override-1">„Cože? To už v&nbsp;bance nemáš žádné peníze?“</p>
			<p class="MLP-text para-style-override-1">„Mám tam několik set liber, ale potřebuji několik tisíc!“</p>
			<p class="MLP-text para-style-override-1">„A&nbsp;žádnou nemovitost, na niž by sis mohl vypůjčit, už nemáš?“</p>
			<p class="MLP-text para-style-override-1">„Nemám.“</p>
			<p class="MLP-text para-style-override-1">„Co jsi tedy vlastně až doteď sňatkem získal?“&nbsp;</p>
<p class="MLP-text para-style-override-1">„Jenom úroky z&nbsp;jejích dvaceti tisíc liber a&nbsp;ty nestačí krýt naše běžné výdaje.“</p>
			<p class="MLP-text para-style-override-1">„A&nbsp;co ti tvá žena ještě může přinést?“</p>
			<p class="MLP-text para-style-override-1">„Tři tisíce liber ročně po smrti svého strýce.“</p>
			<p class="MLP-text para-style-override-1">„To je už pěkné jmění, Percivale. Co je ten její strýc za člověka? Je starý?“</p>
			<p class="MLP-text para-style-override-1">„Ne, ani mladý, ani starý.“</p>
			<p class="MLP-text para-style-override-1">„Je to veselý chlapík, který má rád společnost? Je ženat? Ne, vlastně není, vždyť mi to má žena už řekla.“</p>
			<p class="MLP-text para-style-override-1">„Ne, opravdu není. Kdyby byl ženat a&nbsp;měl syna, pak by lady Glydová nebyla jeho přímým dědicem. Řeknu ti, jaký je. Je to ufňu­kaný a&nbsp;sobecký blázen, který otravuje každého, kdo s&nbsp;ním má co dělat, výklady o&nbsp;svém zdravotním stavu.“</p>
			<p class="MLP-text para-style-override-1">„To je zlé. Takoví lidé žijí dlouho, a&nbsp;když to čekáš nejméně, tak se zlomyslně ožení. Milý příteli, nedávám ti velkou naději na ony tři tisíce. Opravdu už nic víc od své ženy nemůžeš očekávat?“</p>
			<p class="MLP-text para-style-override-1">„Nic.“</p>
			<p class="MLP-text para-style-override-1">„Vůbec nic?“</p>
			<p class="MLP-text para-style-override-1">„Vůbec nic&nbsp;– leda až zemře.“</p>
			<p class="MLP-text para-style-override-1">„Ach tak! Tedy až zemře! A&nbsp;co bys pak dostal?“</p>
			<p class="MLP-text para-style-override-1">„Nebudou-li tu děti…“</p>
			<p class="MLP-text para-style-override-1">„A&nbsp;budou tu snad nějaké?“</p>
			<p class="MLP-text para-style-override-1">„Určitě ne!“</p>
			<p class="MLP-text para-style-override-1">„Tak co tedy?“</p>
			<p class="MLP-text para-style-override-1">„Nu, pak dostanu jejích dvacet tisíc liber.“</p>
			<p class="MLP-text para-style-override-1">„V&nbsp;hotovosti?“</p>
			<p class="MLP-text para-style-override-1">„V&nbsp;hotovosti!“</p>
			<p class="MLP-text para-style-override-1">„Poslyš, Percivale, záleží ti na své ženě?“</p>
			<p class="MLP-text para-style-override-1">„Fosco! To je poněkud neomalená otázka!“</p>
			<p class="MLP-text para-style-override-1">„Ale já jsem neomalený člověk.“</p>
			<p class="MLP-text para-style-override-1">„A&nbsp;proč se tak na mne díváš?“</p>
			<p class="MLP-text para-style-override-1">„Neodpovíš mi? Tak tedy předpokládejme, že by tvá žena zemřela před koncem léta…“</p>
			<p class="MLP-text para-style-override-1">„Nech toho, Fosco!“</p>
			<p class="MLP-text para-style-override-1">„Předpokládejme, že tedy zemře…“</p>
			<p class="MLP-text para-style-override-1">„Nech toho, už jsem ti jednou řekl!“</p>
			<p class="MLP-text para-style-override-1">„V&nbsp;tomto případě bys tedy získal dvacet tisíc liber a&nbsp;ztratil…“</p>
			<p class="MLP-text para-style-override-1">„Naději na roční důchod tři tisíce liber!“</p>
			<p class="MLP-text para-style-override-1">„Ovšem vzdálenou naději, Percivale, jen vzdálenou. A&nbsp;ty potřebuješ peníze ihned. Ve tvém postavení je zisk zaručený a&nbsp;ztráta pochybená.“</p>
			<p class="MLP-text para-style-override-1">„Nemluv jen za mne, mluv také za sebe! Část peněz, které potřebuji, jsem si přece vypůjčil pro tebe. A&nbsp;hovoříš-li už o&nbsp;zisku, pak smrt mé ženy bude znamenat deset tisíc liber pro tvou ženu! Jen nedělej, žes zapomněl na dědictví, které připadne hraběnce Foskové! Nedívej se tak na mne! Takovým způsobem bych rozhodně nechtěl peníze získat. Ty tvé otázky a&nbsp;pohledy mi nahánějí jen hrůzu!“</p>
			<p class="MLP-text para-style-override-1">„Proč? Hovořím o&nbsp;smrti tvé ženy jen jako o&nbsp;možnosti. Je dnes mou povinností, abych ti ujasnil naši současnou situaci, a&nbsp;to jsem právě učinil. Tedy tak jsme teď na tom. Bude-li tvá žena žít, zaplatíš dluhy jejím podpisem, zemře-li, zaplatíš je její smrtí!“</p>
			<p class="MLP-text para-style-override-1">„To jsou všechno řeči,“ zamumlal sir Percival. „Když tě člověk poslouchá, tak by řekl, že podpis mé ženy je hotová věc.“</p>
			<p class="MLP-text para-style-override-1">„Přenechals mi starost o&nbsp;tu celou záležitost,“ odvětil hrabě, „a&nbsp;mně zbývají více než dva měsíce na její vyřízení. A&nbsp;teď už o&nbsp;tom, prosím, nemluv. Až budou směnky splatné, uvidíš sám, zda ty mé řeči měly nějakou cenu, nebo nikoli. A&nbsp;nyní, kdy jsme si vyřídili finanční otázku, jsem ti zcela k&nbsp;službám a&nbsp;ochotně ti poradím v&nbsp;oné další starosti, která ti tak komplikuje život a&nbsp;která tě změnila natolik k&nbsp;horšímu, že tě stěží poznávám.“</p>
			<p class="MLP-text para-style-override-1">„Ono se snadno řekne&nbsp;– mluv,“ odpověděl sir Percival daleko klidnějším a&nbsp;zdvořilejším tónem, než hovořil doposud, „ale daleko nesnadnější je vědět, odkud začít.“</p>
			<p class="MLP-text para-style-override-1">„Mám ti pomoci?“ otázal se hrabě. „Mám tu tvou soukromou starost pojmenovat? Co když ji nazvu Anna Cathericková?“</p>
			<p class="MLP-text para-style-override-1">„Podívej se, Fosco, oba se už známé pěknou řádku let a&nbsp;pomohli jsme si navzájem z&nbsp;nejedné bryndy. Každý jsme tomu druhému něco obětovali, jako praví muži, ale měli jsme také jeden před druhým svá tajemství, že? A&nbsp;jestliže se tě to mé tajemství netýká, pak na ně přece nemusíš být zvědavý.“</p>
			<p class="MLP-text para-style-override-1">„Vypadám snad, že bych na ně byl zvědav?“</p>
			<p class="MLP-text para-style-override-1">„Ano, vypadáš!“</p>
			<p class="MLP-text para-style-override-1">„Tak tedy upřímnost za upřímnost. To tvé tajemství si mě našlo, já je přece nehledal! Žádáš mě tedy jako svého starého přítele, abych tvé tajemství respektoval a&nbsp;ponechal je v&nbsp;tvém opatrování?“</p>
			<p class="MLP-text para-style-override-1">„Ano, právě o&nbsp;to tě prosím.“</p>
			<p class="MLP-text para-style-override-1">„V&nbsp;tom případě končí má zvědavost. Od tohoto okamžiku jsem na tvé tajemství zcela zapomněl. Řekni mi ale: chceš, abych ti pomohl?“</p>
			<p class="MLP-text para-style-override-1">„Ano, chci.“</p>
			<p class="MLP-text para-style-override-1">„Oč ti tedy jde?“</p>
			<p class="MLP-text para-style-override-1">„Řekl jsem ti dnes už přece, že jsem se pokusil najít Annu Cathe­rickovou, ale neměl jsem úspěch. A&nbsp;nenajdu-li ji, pak jsem, Fosco, ztracen!“</p>
			<p class="MLP-text para-style-override-1">„Tak ono je to tak zlé?“</p>
			<p class="MLP-text para-style-override-1">„Vždyť jsem ti ukázal dopis, který napsala mé ženě a&nbsp;skryla do písku,“ pokračoval sir Percival. „Ona se v&nbsp;tom dopise vůbec nevychloubá, ona totiž zná mé tajemství.“</p>
			<p class="MLP-text para-style-override-1">„A&nbsp;zná je od tebe?“</p>
			<p class="MLP-text para-style-override-1">„Ne, od své matky.“</p>
			<p class="MLP-text para-style-override-1">„Tak tedy o&nbsp;tvém nejhlubším soukromí vědí dokonce dvě ženy! To je zlé, velmi zlé! Ještě jednu otázku, než budeme pokračovat! Teď už je mi jasné, proč jsi zavřel dceru do ústavu pro choromyslné, nechápu však, jak odtamtud mohla utéci. Podezíráš ošetřovatele, že přimhouřili nad ní oči na popud nějakého z&nbsp;tvých nepřátel, který si je mohl dovolit pořádně podplatit?“</p>
			<p class="MLP-text para-style-override-1">„Ne, chovala se však velice vzorně a&nbsp;oni jí důvěřovali. Je ovšem natolik bláznivá, že ji lze zavřít do blázince, ale přitom je natolik při smyslech, že by mě mohla zničit, je-li na svobodě. Chápeš to, že?“</p>
			<p class="MLP-text para-style-override-1">„Ano, chápu. Ale kde mešká toto tvé nebezpečí nyní?“</p>
			<p class="MLP-text para-style-override-1">„Anna Cathericková je někde zde v&nbsp;okolí a&nbsp;je ve styku s&nbsp;lady Glydovou. A&nbsp;v&nbsp;tom právě tkví celé nebezpečí. Z&nbsp;dopisu, který skryla v&nbsp;písku, přece jasně vyplývá, že má žena mé tajemství zná.“</p>
			<p class="MLP-text para-style-override-1">„Počkej okamžik, Percivale. Zná-li lady Glydová tvé tajemství, musí si přece zajisté uvědomit, že toto tajemství kompromituje i&nbsp;ji samu. A&nbsp;bylo by přece v&nbsp;jejím zájmu jako tvé manželky, aby si je nechala pro sebe?“</p>
			<p class="MLP-text para-style-override-1">„Opravdu? O&nbsp;tom chci právě mluvit. Bylo by to skutečně v&nbsp;jejím zájmu, kdyby jí na mně alespoň trochu záleželo. Bohužel jsem pro ni jen kamenem na cestě k&nbsp;jinému muži. Zamilovala se do něho ještě před svatbou a&nbsp;miluje ho stále. Je to její bývalý učitel kreslení Hartright.“</p>
			<p class="MLP-text para-style-override-1">„Můj drahý příteli, co je na tom divného? Každá žena miluje vždy někoho jiného. Kdo si kdy získá ženské srdce jako první? V&nbsp;životě jsem se dosud nesetkal s&nbsp;mužem, který kdy byl číslem 1. Číslo 2, 3, 4 nebo i&nbsp;5 jsem potkával často. Ale číslo 1 nikdy! Jistě existuje, ale dosud jsem se s&nbsp;ním nesetkal.“</p>
			<p class="MLP-text para-style-override-1">„Počkej! Ještě jsem nedomluvil. Kdo myslíš, že dopomohl Anně Catherickové k&nbsp;útěku, když už jí ti lidé z&nbsp;ústavu byli v&nbsp;patách? Hartright! Kdo myslíš, že se s&nbsp;ní opět sešel v&nbsp;Limmeridge? Hartright! Pokaždé s&nbsp;ní mluvil o&nbsp;samotě. Nepřerušuj mě! Jistě tedy také zná mé tajemství. Stačí, aby se dostal do styku s&nbsp;mou ženou, a&nbsp;oba hned použijí toho, co vědí, proti mně!“</p>
			<p class="MLP-text para-style-override-1">„Klid, Percivale, klid. Pochybuješ snad o&nbsp;cti lady Glydové?“</p>
			<p class="MLP-text para-style-override-1">„Na té mi vůbec nezáleží. Věřím jen v&nbsp;jedno&nbsp;– v&nbsp;její peníze. Sama je snad neškodná, ale ve spojení s&nbsp;tím lumpem Hartrightem…“</p>
			<p class="MLP-text para-style-override-1">„Ano, chápu. A&nbsp;kde je ten pan Hartright teď?“</p>
			<p class="MLP-text para-style-override-1">„V&nbsp;cizině. Chce-li z&nbsp;toho vyjít se zdravou kůží, tak ať se sem raději nevrací!“</p>
			<p class="MLP-text para-style-override-1">„Jsi si tím jist, že je v&nbsp;cizině?“</p>
			<p class="MLP-text para-style-override-1">„Ano. Dal jsem ho sledovat ode dne, kdy odjel z&nbsp;Limmeridge, až do okamžiku, kdy nastoupil na loď. To víš, byl jsem nadmíru opatrný. Anna Cathericková žila u&nbsp;jednoho sedláka blízko Limmeridge. Když mi utekla, zašel jsem tam a&nbsp;zjistil se, že nic nevědí. Její matce jsem dal koncept dopisu, který pak odeslala slečně Halcombové a&nbsp;v&nbsp;němž mě očistila ze všeho podezření, že bych snad byl měl osobní zájem na uzavření Anny Catherickové v&nbsp;ústavu pro choromyslné. Co jsem se už naplatil peněz, abych ji vystopoval, a&nbsp;ona se mi nakonec objeví tady a&nbsp;unikne mi na mém vlastním panství! Ten lump Hartright se může kdykoli vrátit a&nbsp;už zítra se s&nbsp;ní může spolčit!“</p>
			<p class="MLP-text para-style-override-1">„Toho se neboj, Percivale. Dokud tu jsem a&nbsp;dokud je ta žena tady v&nbsp;okolí, do té doby ti ručím za to, že se jí zmocníš, dříve než se s&nbsp;ní ten Hartright vůbec sejde, vrátí-li se ovšem. Jak vidím, je nutností číslo jedna najít Annu Catherickovou, to ostatní tě nemusí bolet. Tvá žena je tady, máš ji tu pod palcem, slečna Halcombová se od ní nehne na krok, tu máš tedy také pod palcem, a&nbsp;ten Hartright je v&nbsp;cizině. Musíme tedy přemýšlet jen o&nbsp;té tvé nepolapitelné Anně. Ptal ses už po ní?“</p>
			<p class="MLP-text para-style-override-1">„Ano. Byl jsem u&nbsp;její matky. Prohledal jsem celou vesnici, ale nadarmo.“</p>
			<p class="MLP-text para-style-override-1">„Je její matka spolehlivá?“</p>
			<p class="MLP-text para-style-override-1">„Ano.“</p>
			<p class="MLP-text para-style-override-1">„Ale jednou už přece to tajemství vyzradila!“</p>
			<p class="MLP-text para-style-override-1">„Podruhé to neučiní!“</p>
			<p class="MLP-text para-style-override-1">„Jak to víš? Má sama zájem na uchování toho tajemství?“</p>
			<p class="MLP-text para-style-override-1">„Ano, velký zájem.“</p>
			<p class="MLP-text para-style-override-1">„To rád slyším, Percivale. Však já ji najdu, tu tvou Annu. Ještě poslední otázku. Mám-li ji najít, musím také vědět, jak vypadá. Tehdy u&nbsp;jezera jsem její obličej nemohl dobře rozpoznat.“</p>
			<p class="MLP-text para-style-override-1">„Jak vypadá? To je snadné. Vypadá jako má žena, kdyby byla těžce nemocná!“</p>
			<p class="MLP-text para-style-override-1">„Cože?“</p>
			<p class="MLP-text para-style-override-1">„Představ si mou ženu po těžké chorobě a&nbsp;s&nbsp;hlavou trochu v&nbsp;nepořádku a&nbsp;máš Annu Catherickovou.“</p>
			<p class="MLP-text para-style-override-1">„Jsou spolu spřízněny?“</p>
			<p class="MLP-text para-style-override-1">„Ani trochu.“</p>
			<p class="MLP-text para-style-override-1">„A&nbsp;přece si jsou tak podobné?“</p>
			<p class="MLP-text para-style-override-1">„Ano. Čemu se směješ?“</p>
			<p class="MLP-text para-style-override-1">Hrabě se smál zřejmě zcela nehlučně, neslyšela jsem ani hlásek.</p>
			<p class="MLP-text para-style-override-1">„Snad svým vlastním představám,“ odpověděl hrabě. „Nu tak, teď už Annu Catherickovou poznám, až ji uvidím. To pro dnešek stačí. Uklidni se, Percivale, a&nbsp;klidně spi. Má moudrá hlavička si už něco vymyslí. Své směnky zaplatíš a&nbsp;Annu Catherickovou najdeš. Však si zasloužím ty peníze, cos mi tak laskavě půjčil. Dobrou noc.“</p>
			<p class="MLP-text para-style-override-1">Tím skončil celý jejich rozhovor. Slyšela jsem hraběte, jak zavírá dveře knihovny, a&nbsp;sira Percivala, jak zavírá okenice. Celou dobu, co jsem seděla na střeše verandy, pršelo. Byla jsem celá ztuhlá, promočená a&nbsp;prokřehlá na kost. Bylo tři čtvrti na jednu, když jsem byla opět ve svém pokoji. Neuviděla a&nbsp;neuslyšela jsem nic, z&nbsp;čeho bych byla mohla soudit, že jsem byla zpozorována.</p>
			<p class="MLP-DENIK">20. června</p>
			<p class="MLP-text-bez1radku para-style-override-1">Je osm hodin ráno. Ještě jsem ani oka nezamhouřila. Počítám hodiny, které uplynuly od mého návratu do pokoje. Jak krátká je to doba, a&nbsp;přece jen jak je pro mne dlouhá. Když jsem byla zpět v&nbsp;bezpečí svého pokoje, klesla jsem bezvládně na podlahu, neschopna pohybu. Nevím, jak dlouho jsem tam ležela. Mlhavě si jen pamatuji, že jsem se dopotácela do ložnice, rozsvítila tam svíčku, převlékla se do suchých šatů a&nbsp;usedla k&nbsp;deníku, abych zachytila rozhovor, dokud byl ještě čerstvě v&nbsp;mé paměti. Vím jen, že mě náhle polila vlna horka, že jsem musela vstát od psacího stolu a&nbsp;otevřít okno, aby mě čerstvý ranní vzduch ochladil.</p>
			<p class="MLP-text para-style-override-1">Odbilo teď devět hodin, nebo osm? Celá se třesu od hlavy k&nbsp;patě. Spím tu snad vsedě? Ani nevím, co jsem vlastně dělala. Proboha, snad neonemocním! Onemocnět v&nbsp;takové době! Je mi zima, už ani psát nemohu. A&nbsp;ty údery hodin mě bijí do hlavy, jako by mi tam někdo zatloukal hřebíky…</p>
			<p class="MLP-text--I---12-12 para-style-override-1">Poznámka</p>
			<p class="MLP-text-bez1radku para-style-override-1">Na tomto místě přestávají být zápisy v&nbsp;deníku čitelné. Dvě až tři další řádky obsahují jen části slov s&nbsp;kaňkami a&nbsp;škrábanci. Na příští stránce deníku je další zápis. Je psán odhodlaným a&nbsp;pravidelným mužským písmem a&nbsp;den zápisu je 21. červen. Obsahuje tyto řádky:</p>
			<p class="MLP-text--I---12-12 para-style-override-1">Douška od upřímného přítele</p>
			<p class="MLP-text-bez1radku para-style-override-1">Nemoc naší vynikající slečny Halcombové mi poskytla možnost nečekaného duševního požitku. Mám na mysli pročtení tohoto zajímavého deníku. Je tu několik set popsaných stránek. Mohu klidně položit ruku na srdce a&nbsp;prohlásit, že mě každá stránka okouzlila, potěšila a&nbsp;pobavila. Jsou skutečně podivuhodné, všechny tyto stránky. Takt, který zde nalézám, diskrétnost, vzácná odvaha, skvělá paměť, přesné postřehy o&nbsp;povaze jednotlivých lidí, lehkost stylu, rozkošné výbuchy ženského citu&nbsp;– to vše nesmírně zvýšilo můj obdiv k&nbsp;této skvělé ženě. Hluboce se podivuji odvaze, s&nbsp;níž nás přelstila tak, že se jí podařilo vyslechnout onen tajný rozhovor mezi mnou a&nbsp;Percivalem, jakož i&nbsp;téměř doslovnému zachycení naší výměny názorů. Tyto mé city mě přinutily k&nbsp;tomu, abych onomu nepřístupnému lékaři, který ji ošetřuje, nabídl své rozsáhlé farmakologické znalosti i&nbsp;své daleko podrobnější vědomosti o&nbsp;lékařské vědě. Až dosud však mou pomoc odmítal. Bídák!</p>
			<p class="MLP-text para-style-override-1">Doufám plně, že se slečna Halcombová uzdraví. Lituji, že každý její plán, který pojala ve prospěch své sestry, je předem odsouzen k&nbsp;neúspěchu. Současně ji upřímně ujišťuji, že poučení, které jsem získal četbou tohoto deníku, nepřispěje v&nbsp;ničem k&nbsp;tomuto neúspěchu, nýbrž jen potvrzuje správnost mého postupu.</p>
			<p class="MLP-dopis-podpis">Fosco</p>
<p class="MLP-dopis-podpis">&nbsp;</p>
			<div class="footnotes">
				<div class="footnote">
					<p class="MLP-pozn-pod-carou para-style-override-1"><a id="footnote-27518-1" class="footnote-anchor" href="#footnote-27518-1-backlink">1</a> <span> Zde nebo na jiném místě jsou vynechány ty části deníku, které neobsahují zmínku o slečně Fairlieové nebo o jiných osobách spjatých s tímto příběhem.</span></p>
				</div>
			</div>
		</div>
</body>
</html>