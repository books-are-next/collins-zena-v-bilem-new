<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zena_v_bilem-8</title>
		<link href="../Styles/zena_v_bil_idstyles.css" rel="stylesheet" type="text/css"/>
	</head>
	<body id="zena_v_bilem" xml:lang="cs-CZ">
		<div>
			<p id="toc_marker-2-3" class="MLP-uroven2-kapitola para-style-override-1">Pokračování příběhu v&#160;podání <br/>Elízy Michelsonové, hospodyně <br/>sira Percivala Glyda v&#160;Blackwateru</p>
			<p class="MLP-text-bez1radku para-style-override-1">Byla jsem požádána, abych stručně vylíčila, co vím o&#160;nemoci slečny Halcombové a&#160;o&#160;okolnostech, za nichž má paní lady Glydová odcestovala z&#160;Blackwateru do Londýna.</p>
			<p class="MLP-text para-style-override-1">Nečinila jsem si v&#160;té době poznámky, a&#160;nejsem si proto jista datem, myslím však, že se nemýlím, prohlásím-li, že slečna Halcombová vážně ochořela během prvních dvou týdnů v&#160;červnu. V&#160;Blackwateru se snídaně podávala dost pozdě, někdy dokonce až v&#160;deset hodin. Onoho rána, o&#160;němž hovořím, neobjevila se slečna Halcombová (která obvykle přicházela dolů první) u&#160;stolu. Když rodina čekala celou čtvrthodinu, poslali pro ni služebnou, která přiběhla dolů zcela zděšená. Šla jsem se ihned podívat nahoru, co se děje. Slečna Halcombová tam chodila po pokoji ve vysoké horečce, v&#160;ruce držela pero a&#160;nebyla schopna slova. První za námi přiběhla lady Glydová. Byla tak vyděšena a&#160;zdrcena, že v&#160;ničem nemohla pomoci. Hrabě Fosco a&#160;paní hraběnka se zachovali velmi pěkně. Pan hrabě připravil pro nemocnou obklad a&#160;lék, abychom jí pomohli ještě před příchodem lékaře. Obklad jsme slečně Halcombové dali, ale lék odmítla a&#160;nemohli jsme ji přinutit, aby ho vypila. Asi za hodinu přišel doktor Dawson, starší, v&#160;okolí velmi vážený lékař, který nemoc označil za vážnou. Pan hrabě se pustil s&#160;doktorem Dawsonem do hovoru a&#160;pronesl určité osobní názory o&#160;této nemoci. Doktor Dawson poněkud nezdvořile prohlásil, že není zvyklý radit se s&#160;laiky a&#160;amatéry o&#160;nemocech. Pan hrabě se shovívavě usmál a&#160;opustil pokoj. Před odchodem mi sdělil, že ho najdu, bude-li ho nějak třeba, v&#160;besídce u&#160;břehu jezera. Proč šel právě tam, nemohu říci. Ale zůstal tam až do sedmi večer, kdy se v&#160;Blackwateru podávala večeře.</p>
			<p class="MLP-text para-style-override-1">Slečna Halcombová strávila zlou noc. Horečka ustavičně stoupala. Protože v&#160;sousedství nebyla žádná ošetřovatelka, střídaly jsme se u&#160;jejího lůžka paní hraběnka a&#160;já. Lady Glydová velmi nerozumně trvala na tom, že bude bdít s&#160;námi. Byla přece jen příliš chatrného zdraví a&#160;příliš přecitlivělá, takže byla víc na obtíž než ku prospěchu. Ráno se dostavili pan hrabě a&#160;sir Percival, aby se poptali po stavu nemocné. Sir Percival se zdál být silně rozrušen. Pan hrabě byl naopak neobyčejně klidný, a&#160;když zjistil, jak se slečně Halcombové daří, prohlásil, že opět odchází k&#160;jezeru.</p>
			<p class="MLP-text para-style-override-1">Stav nemocné se během dne nijak nezlepšil, a&#160;druhá noc byla dokonce ještě horší než první. Doktor Dawson byl neustále nablízku lůžka nemocné. Ošetřovatelské povinnosti byly rozděleny mezi paní hraběnku a&#160;mne a&#160;lady Glydová přes naši snahu prosadila, že bděla s&#160;námi. „Mé místo je u&#160;Marian,“ byla její jediná odpověď na naše námitky. „Musím zůstat u&#160;ní, ať jsem zdravá, nebo nemocná.“</p>
			<p class="MLP-text para-style-override-1">Třetího dne k&#160;polednímu jsem sešla dolů za svými povinnostmi. Když jsem se asi za hodinu vracela nahoru do pokoje slečny Halcombové, spatřila jsem pana hraběte (který opět časně zrána vyšel), jak vstupuje do haly. Měl velmi dobrou náladu. Sir Percival v&#160;téže chvíli vyhlédl z&#160;knihovny a&#160;zeptal se svého přítele dychtivě: „Už jsi ji našel?“</p>
			<p class="MLP-text para-style-override-1">Pan hrabě roztáhl tvář v&#160;široký úsměv, ale neodpověděl. Současně se sir Percival ohlédl, a&#160;když spatřil, že kráčím ke schodům, vrhl na mne rozhořčený pohled. „Pojď sem za mnou a&#160;pověz mi to zde,“ vyzval pana hraběte. „Jsou-li v&#160;domě ženy, tak si můžeš být jist, že chodí po schodech sem nebo tam.“</p>
			<p class="MLP-text para-style-override-1">„Můj milý Percivale,“ namítl pan hrabě vlídně, „paní Michelsonová má své povinnosti. Buď k&#160;ní, prosím, právě tak uznalý jako já. Jak se daří naší choré, paní Michelsonová?“</p>
			<p class="MLP-text para-style-override-1">„Bohužel nijak lépe.“</p>
			<p class="MLP-text para-style-override-1">„To je zlé, velmi zlé,“ poznamenal pan hrabě. „Vypadáte unaveně, paní Michelsonová. Je už nejvýš na čase, aby vám i&#160;hraběnce někdo pomohl při ošetřování. Myslím, že vám bude brzy odlehčeno. Hraběnka musí totiž zítra nebo pozítří jet do Londýna a&#160;vrátí se s&#160;jednou zkušenou a&#160;spolehlivou ošetřovatelkou, která je nyní právě volná. Má žena ji zná jako velmi důvěryhodnou osobu. Dokud sem však nepřijde, tak o&#160;ní nic neříkejte doktorovi, protože ten se bude jistě nevraživě dívat na každou ošetřovatelku, kterou opatřím. Až bude u&#160;nás, bude za ni hovořit už její práce a&#160;doktor Dawson bude muset uznat, že jsme učinili správně. A&#160;lady Glydová bude jistě stejného mínění. Na shledanou, pozdravujte, prosím, lady Glydovou.“</p>
			<p class="MLP-text para-style-override-1">Děkovala jsem mu za jeho laskavost, ale sir Percival mě přerušil a&#160;vyzval pana hraběte, aby za ním vešel do knihovny a&#160;nenechal ho déle čekat.</p>
			<p class="MLP-text para-style-override-1">Noc minula jako obvykle. Nazítří nastalo u&#160;slečny Halcombové určité zlepšení. Den nato odjela hraběnka do Londýna. Během dne došlo k&#160;dalšímu nemilému výstupu mezi doktorem Dawsonem a&#160;panem hrabětem. Když se pan hrabě vrátil ze zastávky, kam odjel doprovodit paní hraběnku, přišel do salónku slečny Halcombové, aby se mě poptal na její zdravotní stav. V&#160;ložnici zůstali doktor Dawson a&#160;lady Glydová. Pan hrabě mi položil několik otázek týkajících se příznaků choroby i&#160;stavu nemocné. Řekla jsem mu, že slečna Halcombová působí stále slabším a&#160;vyčerpanějším dojmem. Právě když jsem se zmiňovala o&#160;podrobnostech, vyšel z&#160;ložnice doktor Dawson.</p>
			<p class="MLP-text para-style-override-1">„Obávám se, že dnes neshledáváte zlepšení ve stavu naší nemocné, doktore,“ oslovil ho pan hrabě.</p>
			<p class="MLP-text para-style-override-1">„Naopak, jsem přesvědčen, že se její stav zlepšil,“ namítl doktor Dawson.</p>
			<p class="MLP-text para-style-override-1">„Stále jste toho názoru, že správně léčíte tento druh horečky?“ zeptal se pan hrabě.</p>
			<p class="MLP-text para-style-override-1">„Trvám na způsobu léčby, který považuji ze svého odborného stanoviska za správný!“</p>
			<p class="MLP-text para-style-override-1">„Dovolte mi, abych vám položil jednu otázku, doktore. Nejde tu o&#160;radu, jde tu o&#160;dotaz. Vy tu přece jen žijete stranou velkých vědeckých středisek, jako jsou Londýn a&#160;Paříž. Už jste někdy slyšel o&#160;tom, že zhoubné horečky lze také potírat tím, že pacienta posilujeme pitím brandy, vína nebo požíváním chininu? Dostalo se toto kacířství nejvyšších lékařských autorit někdy do vašeho doslechu?“</p>
			<p class="MLP-text para-style-override-1">„Kdyby mi takovou otázku položil odborník, tak bych mu ji rád zodpověděl,“ prohlásil lékař a&#160;měl se k&#160;odchodu. „Vy odborník nejste, a&#160;proto vám neodpovím.“</p>
			<p class="MLP-text para-style-override-1">Hraběnka Fosková se vrátila téhož dne večerním vlakem a&#160;přivezla s&#160;sebou z&#160;Londýna ošetřovatelku, jakousi paní Rubellovou. Podle jejího chování i&#160;způsobu řeči jsem usoudila, že je cizinka. Byla to asi padesátiletá žena drobné hubené postavy, s&#160;tmavou pletí a&#160;pozornýma šedýma očima. Její způsoby byly klidné a&#160;zdrženlivé, pozorně si vše prohlížela, ale mluvila velmi málo, a&#160;dokonce odmítla povečeřet s&#160;námi.</p>
			<p class="MLP-text para-style-override-1">Na návrh pana hraběte měla paní Rubellová nastoupit službu až po schválení doktorem Dawsonem. Této noci jsem měla službu já. Lady Glydová novou ošetřovatelku přijala velmi nevlídně a&#160;naprosto nechtěla připustit, aby pečovala o&#160;slečnu Halcombovou.</p>
			<p class="MLP-text para-style-override-1">Druhého dne zrána si mě dal doktor Dawson zavolat, dříve než promluvil s&#160;paní Rubellovou. Sdělil, že má proti jejímu přijetí námitky, i&#160;když ji vlastně ještě ani nespatřil. „Ano, snad je to výborná ošetřovatelka,“ prohlásil, „ale nevybral jsem ji já. Tuto námitku jsem už oznámil pánovi domu, ale sir Percival ji odmítl. Musel jsem proto ustoupit, ale vymohl jsem si, že ta žena bude muset na hodinu odejít, najdu-li sebemenší důvod k&#160;stížnosti. S&#160;tím sir Percival souhlasil. Vím, paní Michelsonová, že se na vás mohu spolehnout, a&#160;chtěl bych, abyste na ni den nebo dva dávala bedlivý pozor a&#160;zejména hleděla na to, aby slečně Halcombové nedávala jiné léky než mé. Nu, a&#160;teď se na ni půjdeme podívat.“</p>
			<p class="MLP-text para-style-override-1">Nahoře jsem mu představila paní Rubellovou. Ani pochybovačný doktorův pohled, ani zkoumavé otázky ji v&#160;sebemenším nezmátly. Klidně mu odpovídala svou lámanou angličtinou, a&#160;i když se snažil klást jí co nejsložitější otázky, přece neprojevila sebemenší neznalost, pokud šlo o&#160;její povinnosti. Pak jsme se všichni odebrali do ložnice slečny Halcombové. Paní Rubellová si pozorně prohlédla pacientku, uklonila se uctivě lady Glydové, dala jednu nebo dvě věci do pořádku a&#160;usadila se do kouta, kde klidně čekala, až jí bude třeba.</p>
			<p class="MLP-text para-style-override-1">Další tři nebo čtyři dny jsem bedlivě sledovala každý její krok a&#160;čin. Vstupovala jsem nečekaně do pokoje nemocné, ale nikdy jsem nic podezřelého nezjistila. Lady Glydová, která ji pozorovala právě tak ostražitě jako já, nezjistila nějaký lék nebo že by byla promluvila s&#160;panem hrabětem nebo přijala od něho nějaký příkaz. Slečnu Halcombovou ošetřovala s&#160;nepopiratelnou pečlivostí a&#160;ochotou. Chudák slečna se zmítala mezi jakousi mátožnou vyčerpaností, která byla půl bezvědomí a&#160;půl spánek, a&#160;útoky horečky, které způsobovaly, že mluvila z&#160;cesty. Paní Rubellová byla dobrá ošetřovatelka a&#160;nikdy nezavdala ani doktorovi Dawsonovi, ani lady Glydové důvod k&#160;stížnosti.</p>
			<p class="MLP-text para-style-override-1">Další důležitou událostí v&#160;domě byla několikadenní nepřítomnost pana hraběte, který musel odjet do Londýna. Před odjezdem prohlásil v&#160;mé přítomnosti lady Glydové: „Důvěřujte ještě několik dní doktorovi Dawsonovi. Nenastane-li však do té doby obrat k&#160;lepšímu, požádejte o&#160;pomoc některého londýnského lékaře. Urazíte tím sice doktora Dawsona, ale zachráníte slečnu Halcombovou. Prohlašuji vám to s&#160;plnou odpovědností.“</p>
			<p class="MLP-text para-style-override-1">I&#160;když pan hrabě hovořil velmi klidně a&#160;laskavě, lady Glydová přijala jeho radu s&#160;velkou nedůvěrou. Po jeho odchodu mi řekla: „Také si myslíte, že se doktor Dawson mýlí? Ještě dnes ráno mi říkal, že už se nemusíme ničeho obávat a&#160;že není třeba posílat pro druhého lékaře.“</p>
			<p class="MLP-text para-style-override-1">„S&#160;veškerou úctou k&#160;doktoru Dawsonovi,“ odvětila jsem, „na vašem místě bych přece jen dbala na radu pana hraběte.“</p>
			<p class="MLP-text para-style-override-1">Lady Glydová se ode mne odvrátila s&#160;výrazem zoufalství, který jsem si neuměla vysvětlit. „Jeho rada!“ vzdychla sama pro sebe. „Chraň nás Bůh před jeho radou!“</p>
			<p class="MLP-text para-style-override-1">Pan hrabě byl, pokud si pamatuji, na cestách asi týden. Připadalo mi, jako by sir Percival dost těžce nesl jeho nepřítomnost, byl sklíčen a&#160;občas z&#160;důvodů mně neznámých tak silně rozrušen, že nikde neměl stání a&#160;neklidně se procházel po domě nebo se potuloval venku. Velmi často se poptával po zdraví slečny Halcombové a&#160;myslím, že mu také působil vážné starosti zdravotní stav lady Glydové. Paní hraběnka, která jediná mu mohla být společnicí, vyhýbala se mu však a&#160;kupodivu obědvala i&#160;večeřela sama, takže sir Percival, jak mi oznámil jeho sluha, si nyní dopřával poloviční dávky jídla a&#160;dvojnásobné dávky lihovin. Během několika dalších dnů se slečně Halcombové zřejmě začalo dařit lépe, takže opět stoupla naše důvěra v&#160;doktora Dawsona, který dokonce prohlásil lady Glydové, že by sám navrhl přivolat dalšího lékaře, jakmile by v&#160;něm vznikl jen stín nějakého podezření. Jediný člověk, jehož toto prohlášení ne­uspokojilo, byla paní hraběnka. Řekla mi, že i&#160;nadále nevěří v&#160;doktora Dawsona a&#160;že netrpělivě čeká na svého manžela, který se má vrátit během tří dnů.</p>
			<p class="MLP-text para-style-override-1">Zvečera onoho třetího dne jsem si povšimla změny ve zdravotním stavu slečny Halcombové. Vzbudila ve mně vážné obavy. Paní Rubellová si jí rovněž povšimla. Lady Glydové, která spala, přemožena vyčerpáním, na pohovce v&#160;salónku, jsme o&#160;tom nic neřekly. Když se později dostavil doktor Dawson a&#160;podíval se na slečnu Halcombovou, zbledl. Rychle vyslal sluhu pro svou příruční lékárničku, dal pokoj dezinfikovat a&#160;přikázal, aby mu připravili v&#160;domě lůžko. „Dostala snad slečna nakažlivou chorobu?“ zeptala jsem se šeptem. „Obávám se, že ano,“ odpověděl. „Zítra budeme vědět víc.“ Druhého dne dopoledne byl vyslán do Londýna posel s&#160;dopisem pro jednoho tamního lékaře a&#160;s&#160;příkazem, aby se ho snažil přivézt nejbližším vlakem do Blackwateru. Asi půl hodiny po poslově odjezdu se vrátil do Blackwateru pan hrabě. Paní hraběnka ho z&#160;vlastního popudu ihned zavedla k&#160;nemocné. Ubohá slečna nebyla už paní svých smyslů&#160;– jako by všechny své přátele považovala za úhlavní nepřátele. Když pan hrabě přistoupil k&#160;jejímu lůžku, objevil se v&#160;jejích očích výraz takové hrůzy, že na něj nezapomenu, co budu živa. Pan hrabě usedl na okraj lože, pozorně počítal tep a&#160;pak pohlédl na doktora Dawsona s&#160;výrazem takového rozhořčení a&#160;pohrdání, že se lékař nezmohl ani na slovo. „Kdy došlo k&#160;tomuto zhoršení?“ zeptal se mě pak. Po mé odpovědi se ptal dále: „A&#160;byla od té doby lady Glydová zde v&#160;pokoji?“</p>
			<p class="MLP-text para-style-override-1">Odvětila jsem, že nikoli, protože to pan doktor Dawson výslovně zakázal.</p>
			<p class="MLP-text para-style-override-1">„Víte vy nebo paní Rubellová, o&#160;jakou nemoc tu vlastně jde?“ zeptal se pan hrabě nato. Řekla jsem mu, že jsme si obě uvědomily, že tu jde zřejmě o&#160;nějakou vážnou chorobu. Než jsem mohla domluvit, pan hrabě mě přerušil: „Je to tyfus!“</p>
			<p class="MLP-text para-style-override-1">„Není to tyfus!“ odsekl ostře doktor Dawson, který se mezitím vzchopil. „Protestuji proti vašemu postupu, pane hrabě. Nikdo tu nemá právo klást otázky kromě mne. Vykonal jsem svou povinnost, jak nejlépe jsem uměl, a&#160;už jsem poslal do Londýna pro lékaře ke konzultaci. O&#160;povaze této nemoci se budu radit s&#160;ním a&#160;s&#160;nikým jiným. Trvám na tom, abyste opustil tento pokoj.“</p>
			<p class="MLP-text para-style-override-1">„Upozorňuji vás, doktore Dawsone, že jsem do tohoto pokoje vešel v&#160;zájmu zdraví naší pacientky a&#160;že sem přijdu znovu, zdrží-li se příjezd londýnského lékaře. Varuji vás znovu, je to tyfus a&#160;tento obrat k&#160;horšímu způsobilo vaše léčení. Zemře-li tato nešťastná slečna, pak vás poženu před soud, abyste se z&#160;toho zodpovídal.“</p>
			<p class="MLP-text para-style-override-1">A&#160;než mu doktor Dawson mohl odpovědět, objevila se ve dveřích lady Glydová. „Musím jít k&#160;Marian a&#160;půjdu k&#160;ní!“ prohlásila s&#160;nezvyklou odhodlaností. Pan hrabě, místo aby ji zadržel, ustoupil stranou a&#160;vpustil ji do ložnice. Za všech jiných okolností nikdy na nic nezapomněl, ale zde byl zřejmě tak překvapen, že si ani ne­uvědomil nakažlivost tyfu a&#160;nutnost uchránit lady Glydovou před onemocněním. K&#160;mému překvapení prokázal větší duchapřítomnost doktor Dawson. Zarazil lady Glydovou hned při jejím prvním kroku k&#160;lůžku a&#160;prohlásil rozhodně: „Je mi velmi líto, ale nemoc slečny Halcombové je zřejmě nakažlivá. Dokud nemám jistotu, že tomu tak není, nesmíte sem ani vkročit.“</p>
			<p class="MLP-text para-style-override-1">Lady Glydová chtěla odporovat, ale náhle klesla na podlahu. Omdlela. Odnesly jsme ji s&#160;hraběnkou do jejího pokoje, kde po chvíli přišla k&#160;sobě. Mezi pátou a&#160;šestou hodinou večer přijel k&#160;naší velké úlevě londýnský lékař. Byl to mladší muž rozhodného vystupování. Překvapilo mě, že položil mně a&#160;paní Rubellové více otázek než doktoru Dawsonovi a&#160;že při vyšetřování slečny Halcombové nevěnoval příliš mnoho pozornosti doktorovým připomínkám. Z&#160;toho jsem začala usuzovat, že pan hrabě měl na nemoc správný názor a&#160;tato myšlenka mi byla potvrzena po chvíli, když se doktor Dawson londýnského lékaře zeptal na podstatu choroby.</p>
			<p class="MLP-text para-style-override-1">„Je to tyfus,“ odvětil. „O&#160;tom není pochyby.“ Pak nám udělil několik pokynů o&#160;způsobu léčení, prohlásil, že se za pět dní znovu dostaví a&#160;odmítl jakékoliv vyjádření o&#160;tom, jaké jsou naděje slečny Halcombové na uzdravení&#160;– prohlásil, že při dnešním stavu nemoci nelze nic říci.</p>
			<p class="MLP-text para-style-override-1">Oněch pět dní uplynulo v&#160;úzkostech. Paní hraběnka a&#160;já jsme střídaly paní Rubellovou, neboť slečně Halcombové se vedlo hůř a&#160;hůř. Byly to velmi trudné dny. Lady Glydová prokázala velmi pevné odhodlání a&#160;silnou vůli, jaké jsem se u&#160;ní vůbec nenadála, a&#160;vynutila si na doktorovi Dawsonovi, že jí povolil přijít dvakrát až třikrát denně do pokoje nemocné a&#160;zdáli se na ni podívat. Pátého dne se dostavil znovu londýnský lékař a&#160;dodal nám trochu naděje. Prohlásil, že o&#160;výsledku choroby rozhodne nejspíše desátý den od začátku onemocnění a&#160;ujistil nás, že v&#160;tento den k&#160;nám přijede. Zbývající dny uplynuly obvyklým způsobem&#160;– s&#160;jedinou výjimkou: Pan hrabě odjel jednoho rána do Londýna a&#160;vrátil se ještě téhož dne pozdě večer.</p>
			<p class="MLP-text para-style-override-1">Desátého dne nás lékař ujistil, že slečna Halcombová je zcela jistě mimo všechno nebezpečí. Před odjezdem prohlásil: „Teď už nepotřebuje lékaře, jen klid a&#160;starostlivou péči, a&#160;to všechno má, jak vidím.“</p>
			<p class="MLP-text para-style-override-1">Téhož dne došlo k&#160;nové rozepři mezi panem hrabětem a&#160;doktorem Dawsonem, při níž jsem sice nebyla přítomna, ale která se prý týkala množství stravy, již bylo třeba podávat slečně Halcombové po dobu její rekonvalescence. Doktor Dawson byl nyní, když se jeho pacientka již uzdravovala, ještě méně ochoten připouštět vměšování pana hraběte a&#160;pan hrabě (nedovedu si vysvětlit proč) ztratil všechno sebeovládání, které až dosud při všech příležitostech dokonale zachovával, a&#160;nepřestával popouzet doktora svými narážkami na jeho chybnou diagnózu. Doktor Dawson nakonec siru Percivalovi pohrozil, že se vzdá ošetřování slečny Halcombové, nezakáže-li hraběti Foskovi další vměšování, ale pánova odpověď jen přilila olej do ohně, takže doktor Dawson nato od nás odešel nadobro a&#160;druhého dne ráno pouze poslal účet. Zůstali jsme tedy bez lékařského dohledu. Sir Percival prohlásil, že bude stejně dost času na to, poslat pro lékaře, dojde-li snad k&#160;zhoršení stavu slečny Halcombové. Dokonce jsme zatajili před lady Glydovou, která stále postonávala, že v&#160;domě není lékař. Sir Percival tak ovšem nařídil jen z&#160;ohledu na podlomené zdraví své manželky.</p>
			<p class="MLP-text para-style-override-1">Téhož dne došlo ještě k&#160;další události, která mě velice překvapila a&#160;ještě více posílila tíseň, která se mě začala zmocňovat. Sir Percival mě pozval k&#160;sobě do knihovny. Tam mi prohlásil: „Chci si s&#160;vámi pohovořit, paní Michelsonová, o&#160;záležitosti, kterou jsem již dávno rozhodl. Pochopitelně vzhledem k&#160;starostem, které jsem nyní měl, jsem vám ji nemohl už dříve oznámit. Musím neprodleně rozpustit celé zdejší hospodářství. Jakmile budou lady Glydová a&#160;slečna Halcombová schopny cesty, musí obě změnit prostředí. Naši hosté, hrabě a&#160;hraběnka Foskovi, odjedou odsud ještě před námi a&#160;usadí se blízko Londýna. A&#160;protože už nečekám žádné hosty a&#160;musím vést velmi skromnou domácnost, chci ihned prodat všechny koně a&#160;propustit všechno služebnictvo. Jak víte, nedělám nikdy nic polovičatě, a&#160;proto chci mít zítra touto dobou dům zbavený všech lidí, kteří mi už nic nebudou platni.“</p>
			<p class="MLP-text para-style-override-1">Naslouchala jsem jeho slovům s&#160;nevýslovným překvapením.</p>
			<p class="MLP-text para-style-override-1">„To tedy chcete, sire Percivale, abych propustila všechno služebnictvo bez obvyklé měsíční výpovědi?“ zeptala jsem se.</p>
			<p class="MLP-text para-style-override-1">„Správně. Dřív než za měsíc tu už možná nikdo z&#160;nás nebude a&#160;přece tu nenechám služebnictvo zahálet bez pána!“</p>
			<p class="MLP-text para-style-override-1">„A&#160;kdo tu bude vařit, dokud tu ještě budete?“</p>
			<p class="MLP-text para-style-override-1">„To přece dokáže Margaret Porcherová, tu si zde ponechte. K&#160;čemu bych potřeboval kuchařku, nebudu-li již pořádat večeře?“</p>
			<p class="MLP-text para-style-override-1">„Služka, o&#160;níž jste se zmínil, je tou nejhloupější osobou v&#160;domě.“</p>
			<p class="MLP-text para-style-override-1">„Jen ji tady nechte a&#160;kromě toho si zjednejte na úklid nějakou ženskou z&#160;vesnice, která vám sem bude docházet přes den. Ostatně jsem si vás nezavolal, abyste mi kladla námitky, nýbrž abyste provedla mé příkazy. Zítra propusťte všechno služebnictvo kromě Porcherové. Ta je silná jako kůň a&#160;my ji už přinutíme, aby pracovala jako kůň!“</p>
			<p class="MLP-text para-style-override-1">„Promiňte mi, sire Percivale, ale jestliže služebnictvo musí odejít už zítra, tak mu musíme vyplatit celou jednoměsíční mzdu, protože jim nedáváme řádnou výpověď.“</p>
			<p class="MLP-text para-style-override-1">„Tak ji vyplaťte.“</p>
			<p class="MLP-text para-style-override-1">Den nato odešlo všechno služebnictvo. Pacholky od koní a&#160;podkoní propustil sir Percival sám a&#160;poslal je se všemi koňmi kromě jednoho do Londýna. V&#160;domě jsem zůstala jen já, Margaret Porcherová a&#160;zahradník, který bydlil ve vlastním domku a&#160;jehož bylo třeba, aby se staral o&#160;jediného koně, který zůstal ve stájích.</p>
			<p class="MLP-text para-style-override-1">Asi po dvou dnech jsem byla znovu povolána k&#160;siru Percivalovi, který mi oznámil, že musím neprodleně odjet do Torquay a&#160;vyhledat tam vhodný dům, ve kterém by lady Glydová se slečnou Halcombovou mohly pobýt několik týdnů, než se zotaví. Potom odjedou do Limmeridge, kde hodlají strávit podzim. Nemohla jsem tomu příkazu odporovat, jen jsem namítla, že v&#160;mé nepřítomnosti pak zůstane v&#160;celém domě jen jediná služebná. Ale sir Percival i&#160;pan hrabě, který byl hovoru přítomen, prohlásili, že se ochotně ujmou ošetřování našich nemocných. Na námitky, zda by snad nebylo vhodnější pověřit nalezením ubytovacích možností nějakou cestovní kancelář, mi bylo řečeno, že přece nemůžeme najmout dům, aniž jej někdo předtím viděl. A&#160;protože paní hraběnka nemůže opustit svou neteř, jejíž zdravotní stav přece jen není nejlepší, jsem já jedinou osobou, která může toto poslání splnit. Poté mi sir Percival dal přesné instrukce, jak pokud jde o&#160;vybavení domu, který mám najmout, tak i&#160;pokud jde o&#160;výši nájemného, jež je ochoten platit. Když jsem jeho instrukce vyslechla, uvědomila jsem si, že v&#160;žádném anglickém lázeňském městě nenajdu dům, který by vyhovoval pánovým požadavkům, a&#160;pokud bych ho čirou náhodou přece jen našla, pak by ho jeho majitelé jistě nechtěli pronajmout za takových finančních podmínek, které sir Percival nabízel. Zmínila jsem se o&#160;tom siru Percivalovi, ten však na mé námitky mávl rukou. Neřekla jsem už ani slovo a&#160;druhého dne zrána jsem odjela do Torquay přesvědčena, že své poslání nebudu moci splnit. Před odjezdem jsem se ještě rozloučila se slečnou Halcombovou; vedlo se jí již podstatně lépe. Také jsem zaklepala na dveře pokoje lady Glydové, ale paní hraběnka, jež jí nyní dělala společnost, mi sdělila, že je velmi slabá a&#160;že mě bohužel nemůže přijmout. Každý zajisté pochopí, že jsem odjížděla s&#160;pocitem určité úzkosti, ba dokonce i&#160;podezření, ale v&#160;závislém postavení, v&#160;němž jsem byla, jsem přece nic jiného činit nemohla.</p>
			<p class="MLP-text para-style-override-1">Výsledek mé cesty do Torquay byl přesně takový, jak jsem předpokládala. Vhodný dům jsem nenašla a&#160;po třech dnech jsem se vrátila do Blackwateru. Když jsem o&#160;svém neúspěchu informovala sira Percivala, oznámil mi, že hrabě Fosko i&#160;s&#160;manželkou odjeli do Londýna a&#160;tam si najali dům ve čtvrti St. John’s Wood. Důvod jejich náhlého odjezdu mi nebyl sdělen. Když jsem ostýchavě namítla, že tu teď přece není nikdo, kdo by obsluhoval lady Glydovou, řekl mi sir Percival, že se o&#160;ni stará Margaret Porcherová a&#160;že úklid v&#160;domě obstarává nějaká ženská z&#160;vesnice. Tato odpověď mě tak pohoršila, že jsem ihned odešla k&#160;lady Glydové a&#160;k&#160;své velké radosti zjistila, že se její stav podstatně zlepšil. Ač ještě byla slabá a&#160;neklidná, přece už mohla sama bez pomoci přecházet po pokoji. Pomohla jsem jí ustrojit se a&#160;chystaly jsme se odejít k&#160;slečně Halcombové. Na chodbě nás však zastavil sir Percival. Vypadalo to téměř, jako by nás tam očekával. Zeptal se: „Kam jdete?“</p>
			<p class="MLP-text para-style-override-1">„K&#160;Marian do pokoje,“ odpověděla lady Glydová. </p>
			<p class="MLP-text para-style-override-1">„Alespoň vám uspořím zklamání,“ poznamenal sir Percival, „řeknu-li vám, že ji tam nenajdete.“</p>
			<p class="MLP-text para-style-override-1">„To není možné!“</p>
			<p class="MLP-text para-style-override-1">„Ale ano. Včera ráno odtud odjela s&#160;hrabětem Foskou, jeho manželkou a&#160;paní Rubellovou.“</p>
			<p class="MLP-text para-style-override-1">Lady Glydová nebyla ještě dost silná, aby snesla účinek tohoto nečekaného prohlášení. Zbledla jako křída a&#160;opřela se zády o&#160;zeď, mlčky pohlížejíc na svého manžela. Byla jsem sama tak překvapena, že jsem nevěděla, co říci. Po chvilce jsem se otázala: „Jak jste mohl připustit, aby slečna Halcombová odjela z&#160;Blackwateru? Vždyť ještě vůbec nebyla zdravá! A&#160;to jste ani lady Glydové neoznámil, co má v&#160;úmyslu?“</p>
			<p class="MLP-text para-style-override-1">Než mohl sir Percival odpovědět, lady Glydová se poněkud vzchopila a&#160;zvolala: „A&#160;kde byl lékař? A&#160;kde byl doktor Dawson, když Marian odjížděla?“</p>
			<p class="MLP-text para-style-override-1">„Doktora Dawsona nebylo třeba, a&#160;proto tu také nebyl,“ odpověděl sir Percival. „Vaše sestra odjela z&#160;vlastní vůle, a&#160;to vám snad dokazuje, že již byla dost silná. Co se tak na mne díváte? Nevěříte-li, že odjela, podívejte se sama! Prohledejte její pokoj a&#160;třeba i&#160;ostatní pokoje, chcete-li!“</p>
			<p class="MLP-text para-style-override-1">Lady Glydová prohledala všechny pokoje, ale nikde svou sestru nenašla. Její pokoj právě uklízela Margaret Porcherová. Sir Percival na nás čekal na chodbě. Když jsme vycházely z&#160;posledního pokoje, zašeptala mi lady Glydová: „Neodcházejte, paní Michelsonová, proboha, neopouštějte mě!“ Než jsem jí mohla odvětit, byla již venku na chodbě a&#160;oslovila svého manžela: „Co to vlastně znamená, sire Percivale? Řekněte mi, snažně vás o&#160;to prosím, co to má znamenat?“</p>
			<p class="MLP-text para-style-override-1">„To znamená,“ odvětil, „že včera ráno byla slečna Halcombová natolik silná, aby vstala. Trvala na tom, že využije příležitosti a&#160;odcestuje s&#160;hrabětem Foskou do Londýna.“</p>
			<p class="MLP-text para-style-override-1">„Do Londýna?“</p>
			<p class="MLP-text para-style-override-1">„Ano, do Londýna a&#160;odtud do Limmeridge.“</p>
			<p class="MLP-text para-style-override-1">Lady Glydová se obrátila ke mně: „Když jste naposledy viděla slečnu Halcombovou, vypadala na to, že by již mohla odcestovat?“</p>
			<p class="MLP-text para-style-override-1">„Podle mého názoru nikoli.“</p>
			<p class="MLP-text para-style-override-1">Nato se ke mně otočil i&#160;sir Percival a&#160;zeptal se mě: „Než jste odtud odjela, řekla jste ošetřovatelce, že slečna Halcombová vypadá daleko lépe, nebo jste to neřekla?“</p>
			<p class="MLP-text para-style-override-1">„Ovšem, řekla jsem to.“</p>
			<p class="MLP-text para-style-override-1">Sir Percival se ihned obrátil ke své manželce: „Vidíte, že mám pravdu. Nemusíte mít o&#160;ni starost, je v&#160;dobrých rukou.“</p>
			<p class="MLP-text para-style-override-1">„A&#160;proč odjela Marian do Limmeridge a&#160;proč mě tu nechala samotnou?“ přerušila ho lady Glydová.</p>
			<p class="MLP-text para-style-override-1">„Protože váš strýc vás nechce přijmout dříve, dokud si nepromluví s&#160;vaší sestrou. To už jste zapomněla na dopis, který jí napsal krátce po jejím onemocnění? Vždyť jsme vám ho ukázali, sama jste ho četla, a&#160;tak byste si jej přece měla zapamatovat!“</p>
			<p class="MLP-text para-style-override-1">„Už si na něj vzpomínám.“</p>
			<p class="MLP-text para-style-override-1">„Tak proč vás překvapuje, že odjela? Chcete přece zpět do Limmeridge a&#160;ona tam odjela právě proto, aby získala souhlas vašeho strýce!“</p>
			<p class="MLP-text para-style-override-1">Oči ubohé lady Glydové se zalily slzami. „Marian ještě nikdy neodjela bez rozloučení se mnou,“ vzlykla.</p>
			<p class="MLP-text para-style-override-1">„I&#160;tentokrát by se byla s&#160;vámi rozloučila,“ namítl sir Percival, „kdyby se nebyla bála sama sebe i&#160;vás. Věděla, že byste se byla snažila ji zadržet, věděla, že by ji váš pláč rozrušil. Máte ještě nějaké námitky? Jestliže ano, tak přijďte dolů do jídelny a&#160;tam mi je sdělte. Mám už toho všeho až po krk. Jdu se napít vína.“ A&#160;po těchto slovech náhle odešel.</p>
			<p class="MLP-text para-style-override-1">Chtěla jsem přimět lady Glydovou k&#160;návratu do jejího pokoje, ale má snaha byla marná. Zůstala stát na chodbě jakoby zkamenělá hrůzou. „Něco se sestře stalo!“ prohlásila.</p>
			<p class="MLP-text para-style-override-1">„Uvědomte si přece, lady Glydová,“ uklidňovala jsem ji, „že slečna Halcombová je žena plná vůle a&#160;energie. Snadno dokáže, co by jiná žena v&#160;její situaci vůbec nedokázala. Věřím a&#160;doufám, že se jí nic zlého nepřihodilo, opravdu v&#160;to věřím.“</p>
			<p class="MLP-text para-style-override-1">„Musím jet za Marian,“ pokračovala lady Glydová. „Musím odjet tam, kam odjela ona, a&#160;na vlastní oči se přesvědčit, že je zdráva a&#160;v&#160;pořádku. Pojďte se mnou dolů k&#160;siru Percivalovi!“</p>
			<p class="MLP-text para-style-override-1">Poněkud jsem váhala z&#160;obavy, aby snad nebyla má přítomnost považována za dotěrnost. Lady Glydová však trvala na svém, uchopila mě za paži a&#160;dovedla do jídelny. Sir Percival seděl u&#160;stolu a&#160;před sebou měl láhev vína. Když jsme vešly, zlostně na mne po­hlédl. Začala jsem se omlouvat, ale byla jsem přerušena slovy: „Myslíte si snad, že tu je nějaké tajemství? To se mýlíte, nikdo tu před vámi nebo před někým jiným nic netají!“ Pak si nalil sklenici vína a&#160;zeptal se lady Glydové, co si přeje.</p>
			<p class="MLP-text para-style-override-1">„Chci vás požádat o&#160;svolení, abych ještě dnes odpoledne mohla odjet za Marian,“ prohlásila lady Glydová s&#160;neobvyklou pevností v&#160;hlase.</p>
			<p class="MLP-text para-style-override-1">„Budete muset počkat do zítřka,“ odvětil sir Percival stroze. „Musím napřed napsat Foskovi.“</p>
			<p class="MLP-text para-style-override-1">„Proč byste mu musel psát?“ zeptala se lady Glydová překvapeně.</p>
			<p class="MLP-text para-style-override-1">„Abych mu vzkázal, že vás má čekat u&#160;posledního vlaku. Přijde vám naproti na nádraží a&#160;odveze vás k&#160;vaší tetě do St. John’s Wood, kde přespíte.“</p>
			<p class="MLP-text para-style-override-1">Lady Glydová se začala třást po celém těle. „Hrabě Fosco mi přece nemusí přijít naproti,“ odporovala. „Raději bych v&#160;Londýně přes noc nezůstala.“</p>
			<p class="MLP-text para-style-override-1">„Musíte. Nemůžete cestovat do Limmeridge bez přerušení, na to jste ještě příliš slabá. Musíte si v&#160;Londýně odpočinout a&#160;já si nepřeji, abyste šla do hotelu. Fosco nabídl vašemu strýci, že přespíte v&#160;jeho domě, a&#160;váš strýc s&#160;tím souhlasil. Podívejte se, tady je dopis, který vám posílá. Chtěl jsem vám ho poslat již ráno, ale zapomněl jsem. Přečtěte si ho a&#160;sama se přesvědčte, co je přáním pana Fairlieho.“</p>
			<p class="MLP-text para-style-override-1">Lady Glydová pohlédla na dopis a&#160;pak mi jej vložila do ruky. „Přečtěte mi jej,“ řekla zastřeným hlasem. „Nevím, co se se mnou děje, nedokážu to přečíst sama.“ Dopis měl jen čtyři řádky. Byl tak krátký a&#160;neosobní, až mě to zarazilo. Pamatuji-li si dobře, ne­obsahoval jiná slova než: „Nejdražší Lauro, prosím, přijeď, kdykoli budeš chtít. Přenocuj v&#160;Londýně v&#160;domě své tety. Jsem zarmoucen zprávami o&#160;Marianině nemoci. Srdečně Tě zdravím. Tvůj Frederick Fairlie.“</p>
			<p class="MLP-text para-style-override-1">„Raději bych tam nešla, raději bych v&#160;Londýně nepřenocovala,“ vzkřikla lady Glydová rozčileně, dříve než jsem dočetla krátké psaní. „Nepište hraběti Foskovi! Prosím, nepište mu!“</p>
			<p class="MLP-text para-style-override-1">„A&#160;proč, smím-li se ptát?“ zvolal sir Percival v&#160;náhlém záchvatu zlosti, který nás obě vylekal. „Je snad v&#160;Londýně pro vás vhodnější místo než dům, který vám váš strýc vybral osobně&#160;– dům vaší tety? Jen se zeptejte paní Michelsonové!“</p>
			<p class="MLP-text para-style-override-1">Nepochybovala jsem, že navrhovaný způsob byl ten nejvhodnější, a&#160;i když jsem jinak stála na straně lady Glydové, nemohla jsem být při ní, pokud šlo o&#160;její nespravedlivé předsudky k&#160;hraběti Foskovi. Ale ani dopis jejího strýce, ani vzrůstající netrpělivost sira Percivala na ni zřejmě nepůsobily. Nepřestávala vznášet námitky proti přerušení cesty v&#160;Londýně a&#160;naléhala na sira Percivala, aby hraběti Foskovi nepsal.</p>
			<p class="MLP-text para-style-override-1">„Tak už toho nechte!“ vykřikl nakonec sir Percival hrubě a&#160;otočil se k&#160;nám zády. „Nemáte-li sama dost rozumu, abyste věděla, co je správné, musí to za vás rozhodnout jiní. Věc je zařízena a&#160;víc už o&#160;tom nechci slyšet. Stejně uděláte jen to, co již před vámi udělala slečna Halcombová.“</p>
			<p class="MLP-text para-style-override-1">„Marian přenocovala v&#160;domě hraběte Foska?“ zeptala se lady Glydová zmateně.</p>
			<p class="MLP-text para-style-override-1">„Ano, spala v&#160;domě hraběte Foska v&#160;noci na dnešek a&#160;vy to učiníte také, jak si to váš strýc přeje. Neházejte mi stále balvany na cestu a&#160;nechtějte, abych začal litovat, že vám povoluji odjezd!“ Pak prudce vstal ze židle a&#160;vyšel skleněnými dveřmi na verandu. „Doporučovala bych,“ zašeptala jsem, „abychom raději nečekaly, až se sir Percival vrátí. Obávám se, že vypil již příliš mnoho vína, a&#160;že je proto velmi podrážděn.“</p>
			<p class="MLP-text para-style-override-1">Lady Glydová souhlasila, a&#160;když jsme se vrátily do jejího pokoje, uklidnila jsem ji, jak nejlépe jsem dovedla.</p>
			<p class="MLP-text para-style-override-1">Mezi řečí jsem se též zmínila o&#160;rozepři mezi panem hrabětem a&#160;doktorem Dawsonem, která skončila lékařovým odchodem.</p>
			<p class="MLP-text para-style-override-1">„Co to bylo za rozepři?“ zeptala se lady Glydová překvapeně. Poučila jsem ji o&#160;okolnostech, které doktora Dawsona přiměly k&#160;odchodu, a&#160;učinila jsem to tím ochotněji, že jsem nesouhlasila s&#160;neustálou snahou sira Percivala zatajovat před lady Glydovou vše, co se v&#160;domě děje.</p>
			<p class="MLP-text para-style-override-1">„Je to horší, než jsem myslila,“ prohlásila lady Glydová, rozčileně přecházejíc po pokoji. „Hrabě Fosco dobře věděl, že by doktor Dawson nikdy nedal souhlas k&#160;tomu, aby Marian podnikla tuto cestu, a&#160;proto ho úmyslně urazil, aby ho vypudil z&#160;domu.“</p>
			<p class="MLP-text para-style-override-1">„Ale lady Glydová! To přece není možné!“ namítla jsem.</p>
			<p class="MLP-text para-style-override-1">„Bohužel tomu asi tak je. Jsem rozhodnuta nespat zítra pod střechou hraběte Foska. Blízko Londýna bydlí má nejdražší přítelkyně paní Veseyová. Napíšu jí a&#160;poprosím ji, zda bych nemohla přespat u&#160;ní. Nevím sice, jak se k&#160;ní dostanu, ale musím se o&#160;to pokusit. A&#160;vás jen prosím, abyste ten dopis donesla do vesnice a&#160;tam vhodila do schránky, protože nedůvěřuji té, která je v&#160;našem domě. Pomůžete mi, že, je to stejně poslední služba, kterou od vás chci!“</p>
			<p class="MLP-text para-style-override-1">Považovala jsem sice její přání za poněkud nezvyklé, ale přisvědčila jsem, a&#160;když mi dopis předala, ihned jsem ho odnesla do vesnice a&#160;vhodila do schránky, jak si to přála.</p>
			<p class="MLP-text para-style-override-1">Druhého dne panovalo krásné slunečné počasí. Po snídani přišel sir Percival nahoru a&#160;sdělil nám, že kočár bude připraven ve tři čtvrti na dvanáct, aby dovezl lady Glydovou k&#160;vlaku, který z&#160;naší zastávky odjíždí pět minut po dvanácté. Sir Percival prohlásil, že musí odejet z&#160;domu, že však doufá, že se bude moci včas vrátit. Kdyby mu snad nepředvídané okolnosti zabránily v&#160;návratu, měla jsem lady Glydovou doprovodit na zastávku já a&#160;dohlédnout, aby vlak nezmeškala. Sir Percival byl při těchto slovech velmi rozrušen, přecházel neklidně po pokoji a&#160;na lady Glydovou ani nepohlédl. Když domluvil, podala mu lady Glydová ruku a&#160;řekla: „Už vás nikdy neuvidím. To je naše rozloučení snad dokonce i&#160;navždy. Odpustíte mi všechno, Percivale, tak jako já vám všechno odpouštím?“</p>
			<p class="MLP-text para-style-override-1">Pánova tvář zbledla na smrt a&#160;na čele mu vyvstaly velké krůpěje potu: „Vždyť se ještě vrátím,“ zamumlal a&#160;spěšně zamířil ke dveřím, jako by ho tato slova na rozloučenou vyštvala z&#160;místnosti.</p>
			<p class="MLP-text para-style-override-1">Nikdy jsem sira Percivala neměla ráda, ale způsob, jakým opustil lady Glydovou, mě tak pohoršil, že jsem se styděla, že jsem v&#160;jeho službách a&#160;jím jeho chléb.</p>
			<p class="MLP-text para-style-override-1">V&#160;daný čas předjel kočár. Lady Glydová měla pravdu, sir Percival se již nevrátil. Čekala jsem na něho do poslední chvilky, ale marně.</p>
			<p class="MLP-text para-style-override-1">Na mých bedrech sice nespočívala žádná odpovědnost, ale přece jsem měla těžkou mysl. „Odjíždíte do Londýna z&#160;vlastní vůle?“ zeptala jsem se, když kočár vyjížděl z&#160;vrat.</p>
			<p class="MLP-text para-style-override-1">„Odjela bych kamkoli,“ odpověděla lady Glydová, „jen abych se zbavila oné strašné tísně, která na mne teď doléhá!“</p>
			<p class="MLP-text para-style-override-1">Její slova ve mně vzbudila obavy o&#160;osud slečny Halcombové, a&#160;dovolila jsem si požádat proto svou paní, aby mi z&#160;Londýna poslala několik řádek. Dojely jsme na zastávku asi dvě minuty před odjezdem vlaku. Než lady Glydová nastoupila do vlaku, zašeptala mi: „Jak bych byla šťastna, kdybyste jela se mnou.“ Ani jsem jí už nemohla odpovědět, ozvalo se zapískání a&#160;vlak se pomalu rozjížděl. Její smutná bledá tvář na mne naposledy pohlédla z&#160;okna, její ruka mi zamávala&#160;– a&#160;nikdy víc jsem ji nespatřila.</p>
			<p class="MLP-text para-style-override-1">Téhož dne odpoledne, k&#160;páté hodině, jsem měla trochu klidu, a&#160;abych pookřála, šla jsem se projít do zahrady. Pokud jsem věděla, sir Percival se dosud nevrátil, takže jsem se domnívala, že budu v&#160;zahradě sama. Jaké bylo mé překvapení, když jsem na pěšině před sebou spatřila nějakou ženu. Spěchala jsem za ní. Když mě uslyšela, otočila se. Krev mi ztuhla v&#160;žilách. Ta cizí žena byla paní Rubellová! Nemohla jsem se pohnout z&#160;místa. Zatím mi paní Rubellová kráčela s&#160;kyticí v&#160;ruce naproti.</p>
			<p class="MLP-text para-style-override-1">„Co je vám, paní Michelsonová?“ zeptala se.</p>
			<p class="MLP-text para-style-override-1">„Jak to, že jste tady?“ vyhrkla jsem. „Vy jste nejela do Londýna? Vy jste nejela do Limmeridge?“</p>
			<p class="MLP-text para-style-override-1">Paní Rubellová si přivoněla ke kytici s&#160;výrazem škodolibého soucitu: „Ovšemže ne. Vůbec jsem neodjela z&#160;Blackwateru.“</p>
			<p class="MLP-text para-style-override-1">Nabrala jsem sílu na další otázku: „A&#160;kde je slečna Halcombová?“</p>
			<p class="MLP-text para-style-override-1">Tentokrát se paní Rubellová lehce pousmála a&#160;pravila: „Ani slečna Halcombová neodjela z&#160;Blackwateru.“ Když jsem vyslechla tuto překvapující odpověď, vzpomněla jsem si na chvíli rozloučení s&#160;lady Glydovou a&#160;myslím, že bych klidně byla obětovala své mnohaleté úspory za to, abych byla věděla o&#160;několik hodin dříve to, co jsem věděla nyní. Nezmohla jsem se už ani na slovo. Jen jsem vzpomínala na podlomené zdraví lady Glydové i&#160;na její vyčerpanost a&#160;zachvěla se při pomyšlení, jaký to bude pro ni otřes, až zjistí, co se stalo. Vtom mi paní Rubellová řekla: „Podívejte se, zde přichází sir Percival.“</p>
			<p class="MLP-text para-style-override-1">Pán k&#160;nám přicházel, zlostně švihaje jezdeckým bičíkem po květinách podél cesty. Když k&#160;nám došel a&#160;spatřil mou tvář, zastavil se, udeřil bičíkem o&#160;holínku a&#160;začal se hlasitě smát. „Tak co, paní Michelsonová, už jste na to přišla, viďte?“</p>
			<p class="MLP-text para-style-override-1">Neodpověděla jsem. Sir Percival se obrátil k&#160;paní Rubellové: „Kdy jste poprvé sešla do zahrady?“</p>
			<p class="MLP-text para-style-override-1">„Asi před půl hodinou. Řekl jste přece, že smím opět volně vycházet, jakmile lady Glydová odcestuje do Londýna.“</p>
			<p class="MLP-text para-style-override-1">„V&#160;pořádku. Nic vám nevytýkám, jen jsem se vás ptal.“ Pak chvíli čekal a&#160;opět se obrátil ke mně: „Nemůžete tomu věřit, co?“ zeptal se posměšně. „Tak pojďte a&#160;přesvědčte se na vlastní oči.“</p>
			<p class="MLP-text para-style-override-1">Vedl mě okolo domu, a&#160;když jsme prošli železnými vrátky, ukázal bičíkem na neobývané křídlo domu: „Podívejte se tamhle do prvního poschodí. Znáte ty staré alžbětinské ložnice? Tam spokojeně hajá slečna Halcombová. Zaveďte ji tam, paní Rubellová, vy máte přece klíč, že? Ať se na vlastní oči přesvědčí, že tentokrát není obětí žádného klamu.“</p>
			<p class="MLP-text para-style-override-1">Způsob, jakým se mnou mluvil, mi vrátil mé sebeovládání. „Musím vás požádat, sire Percivale,“ oslovila jsem ho, „abyste mi povolil několik slov mezi čtyřma očima. Pak ochotně půjdu s&#160;touto osobou do pokoje slečny Halcombové.“</p>
			<p class="MLP-text para-style-override-1">Paní Rubellová se klidně otočila a&#160;kráčela k&#160;domu.</p>
			<p class="MLP-text para-style-override-1">„Nuže, co chcete teď?“ zeptal se sir Percival zlostně.</p>
			<p class="MLP-text para-style-override-1">„Chci vám sdělit, že si přeji odejít z&#160;vašich služeb.“</p>
			<p class="MLP-text para-style-override-1">Sir Percival mi uštědřil jeden ze svých nejčernějších pohledů a&#160;vztekle vrazil ruce do kapes svého jezdeckého kabátu. „A&#160;proč?“ zeptal se mně. „A&#160;proč, smím-li se ptát?“</p>
			<p class="MLP-text para-style-override-1">„Nejsem povolána k&#160;tomu, abych se směla vyjádřit o&#160;událostech, ke kterým došlo v&#160;tomto domě. Nepřeji si nikoho urazit. Chci jen zdůraznit, že nepovažuji za slučitelné se svou povinností k&#160;lady Glydové i&#160;k&#160;sobě samé, abych setrvala nadále ve vašich službách.“</p>
			<p class="MLP-text para-style-override-1">„Kdy tedy chcete odejít?“ zeptal se sir Percival. „Nemyslete si, že stojím o&#160;to, abyste tu byla, anebo že mě mrzí, že odcházíte z&#160;mého domu. Jsem k&#160;vám v&#160;této věci zcela upřímný. Kdy tedy chcete odejít?“</p>
			<p class="MLP-text para-style-override-1">„Chtěla bych odejít co nejdříve.“</p>
			<p class="MLP-text para-style-override-1">„Upozorňuji vás, že zítra ráno odjíždím nadobro z&#160;domu a&#160;že s&#160;vámi mohu dnes večer vyúčtovat. Paní Rubellové končí služba už dnes a&#160;je rozhodnuta odjet ještě dnes večer do Londýna. Odjedete-li hned, nebude tu nikoho, kdo by se staral o&#160;slečnu Halcombovou.“</p>
			<p class="MLP-text para-style-override-1">Nemusím zajisté zdůrazňovat, že jsem nemohla opustit slečnu Halcombovou v&#160;situaci, v&#160;níž se octla nyní ona i&#160;její sestra. Když mě sir Percival ujistil, že paní Rubellová skutečně ještě večer odcestuje do Londýna, a&#160;povolil, abych znovu zavolala doktora Dawsona, rozhodla jsem se, že zůstanu v&#160;Blackwateru tak dlouho, dokud slečna Halcombová bude potřebovat mých služeb. Dohodli jsme, že dám advokátovi sira Percivala týdenní výpověď, aby mohl najít mou nástupkyni. Po této stručné rozmluvě se sir Percival otočil a&#160;odešel. Pak mě paní Rubellová zavedla do neobývaného křídla domu. Vystoupily jsme do prvního poschodí a&#160;na konci chodby odemkla paní Rubellová dveře, které vedly k&#160;místnostem, jichž se za mého pobytu v&#160;Blackwateru nepoužívalo. Před třetími dveřmi se zastavila, podala mi klíč spolu s&#160;klíčem od chodby a&#160;sdělila mi, že najdu slečnu Halcombovou v&#160;této místnosti. Oznámila jsem jí, že od nynějška budu pečovat o&#160;slečnu Halcombovou sama. Paní Rubellová přijala tuto zprávu s&#160;nepokrytou radostí a&#160;prohlásila, že tedy ihned odjíždí do Londýna. Pak se mi uklonila a&#160;vesele kráčela zpět chodbou. Jsem opravdu ráda, že to bylo naposled, co jsem ji kdy viděla.</p>
			<p class="MLP-text para-style-override-1">Když jsem vešla do pokoje, slečna Halcombová spala. Musím uznat, že v&#160;pokoji bylo čisto, lůžko bylo upraveno a&#160;paní Rubellová se o&#160;slečnu Halcombovou zřejmě řádně starala. Ujistila jsem se, že je vše v&#160;pořádku, tiše jsem opět odešla a&#160;poslala zahradníka k&#160;doktorovi Dawsonovi s&#160;prosbou, aby co nejdříve přijel. Zahradník se za hodinu vrátil a&#160;oznámil mi, že odvezl paní Rubellovou na nádraží a&#160;že doktor Dawson přijde až zítra ráno, protože se necítí zdráv. Požádala jsem ho, aby po večeři přišel ke mně nahoru a&#160;strávil noc v&#160;jedné z&#160;prázdných ložnic pro případ, že bych ho snad potřebovala. Musím dodat, že jsem byla své obezřelosti vděčna. Před půlnocí jsem totiž uslyšela zlostný křik sira Percivala. Zahradník k&#160;němu ihned seběhl dolů a&#160;já raději zavřela spojovací dveře, aby hluk nepronikl až k&#160;slečně Halcombové. Zahradník se vrátil až za půl hodiny. Vyprávěl, že pán se prý choval jako beze smyslů, nikoli snad z&#160;přemíry vína, jak jsem se domnívala, nýbrž ze záchvatu hrůzy, jenž se ho zmocnil. Zahradník ho našel, jak pobíhal po hale a&#160;zaklínal se, že už nebude ani minutu déle v&#160;brlohu, jakým je jeho dům, a&#160;že ihned odtud musí odjet. Zahradníka ihned vyhnal s&#160;kletbami do stáje, aby mu zapřáhl kočár. Za čtvrt hodiny vyšel na dvůr, naskočil do kočáru, švihl koně zlostně bičem a&#160;tryskem, bledý jako smrt, vyjel. Zahradník slyšel jeho výkřiky ještě chvíli, až se ztratily v&#160;nočním tichu. Asi za dva nebo tři dny přivezl kočár podomek ze staré hospody v&#160;sousedním Knowlesbury. Sir Percival se tam zastavil a&#160;pokračoval v&#160;cestě vlakem; kam, to podomek nevěděl. Nedostala jsem od té doby žádnou zprávu o&#160;dalších osudech sira Percivala a&#160;ani nevím, zda je v&#160;Anglii, nebo v&#160;cizině. Nesetkala jsem se s&#160;ním od oné noci, kdy ujel z&#160;vlastního domu jako prchající zločinec, a&#160;upřímně doufám, že se s&#160;ním v&#160;životě neshledám.</p>
			<p class="MLP-text para-style-override-1">Má účast na této smutné rodinné historii se blíží ke konci. Bylo mi řečeno, že není třeba psát o&#160;tom, co se událo od okamžiku, kdy mě slečna Halcombová spatřila u&#160;své postele, ani o&#160;způsobu, jakým byla přenesena do neobývaného křídla domu. Nemusím psát ani o&#160;tom, jaký účinek měla na slečnu Halcombovou zpráva o&#160;odjezdu lady Glydové, ani ony daleko trudnější zvěsti, které nás brzy poté zastihly. Na obě jsem ji opatrně připravila. Dokud se neuzdravila, setrvala jsem u&#160;ní. Vlak, kterým jsem odjela z&#160;onoho prokletého domu, byl vlak, jímž odjela i&#160;ona. V&#160;Londýně jsme se smutně rozloučily. Odjela jsem k&#160;příbuzným do Islingtonu a&#160;ona odjela ke svému strýci do Limmeridge.</p>
			<p class="MLP-text para-style-override-1">Než ukončím své smutné prohlášení, chtěla bych připojit jen ještě několik málo řádek. Považuji je za svou povinnost. Předně bych chtěla vyjádřit své osobní přesvědčení, že v&#160;žádném případě nelze klást vinu za události, jež jsem popsala, hraběti Foskovi. Doslechla jsem se, že proti němu vzniklo strašné podezření, ale přesto mé přesvědčení o&#160;jeho nevině zůstává zcela neotřeseno. Za druhé bych chtěla vyjádřit svou lítost nad tím, že si nemohu zapamatovat přesné datum odjezdu lady Glydové z&#160;Blackwateru do Londýna. Bylo mi řečeno, že určení přesného data této nešťastné cesty je prý mimořádně důležité. Zkoumala jsem svou paměť, jak nejlépe jsem dokázala, ale všechno mé úsilí bylo marné. Vím jen, že to bylo někdy koncem července.</p>
		</div>
</body>
</html>