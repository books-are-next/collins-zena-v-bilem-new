<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zena_v_bilem-4</title>
		<link href="../Styles/zena_v_bil_idstyles.css" rel="stylesheet" type="text/css"/>
	</head>
	<body id="zena_v_bilem" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-1-2" class="MLP-uroven2-kapitola para-style-override-1">Pokračování příběhu <br/>v podání Vincenta Gilmora, <br/>právního zástupce</p>
			<p id="toc_marker-1-2-1" class="MLP-uroven3-nadpis para-style-override-2">1</p>
			<p class="MLP-text-bez1radku para-style-override-1">Píšu tyto řádky na žádost svého přítele Waltera Hartrighta, abych v&nbsp;nich vylíčil události, které se vážným způsobem dotkly zájmů slečny Fairlieové. Došlo k&nbsp;nim až po odjezdu pana Hartrighta z&nbsp;limme­ridgeského zámku. Má účast jako vypravěče této části příběhu je důsledkem toho, že jsem byl v&nbsp;době pobytu sira Percivala Glyda rovněž přítomen v&nbsp;Limmeridge a&nbsp;že jsem osobně přispěl k&nbsp;vyřešení jedné z&nbsp;nejdůležitějších událostí, které se tehdy odehrály.</p>
			<p class="MLP-text para-style-override-1">Do limmeridgeského zámku jsem přijel v&nbsp;pátek druhého listopadu a&nbsp;u&nbsp;pana Fairlieho jsem hodlal zůstat až do příjezdu sira Percivala Glyda. Jestliže by došlo ke stanovení dne sňatku slečny Fairlieové, měl jsem si odvézt příslušné pokyny zpět do Londýna a&nbsp;tam podle nich vypracovat svatební smlouvu. V&nbsp;pátek mě pan Fairlie neráčil přijmout. Již dlouhá léta byl churav, nebo spíše se domníval, že je churav, a&nbsp;necítil se natolik zdráv, aby se mnou pohovořil. Slečna Halcombová byla prvním členem rodiny, s&nbsp;nímž jsem mluvil. Přivítala mě u&nbsp;vchodu do zámku a&nbsp;představila panu Hartrightovi, který již dlel nějakou dobu v&nbsp;Limmeridge. Se slečnou Fairlieovou jsem se setkal až později, při večeři. Nevypadala dobře a&nbsp;bylo mi jí líto. Pan Hartright na mne zapůsobil velmi dobrým dojmem, brzy jsem si však povšiml, že není prost společenských nedostatků typických pro jeho věk. Jsou tři věci, které nedokáže ani jeden mladý muž této generace. Neumí posedět při víně, neumí hrát whist a&nbsp;nedovede skládat dámám poklony. Pan Hartright netvořil výjimku z&nbsp;tohoto obecného pravidla. Jinak to však byl skromný mladý muž dokonalého vystupování.</p>
			<p class="MLP-text para-style-override-1">Tak uplynul pátek. Nebudu tu hovořit o&nbsp;významnějších událostech, které onoho dne upoutaly mou pozornost&nbsp;– o&nbsp;anonymním dopise adresovaném slečně Fairlieové, o&nbsp;opatřeních, jež jsem považoval za správné podniknout, jakmile jsem se o&nbsp;věci dozvěděl, a&nbsp;o&nbsp;přesvědčení, že sir Percival Glyde bude ihned po svém příjezdu schopen podat nejúplnější vysvětlení příslušných okolností.</p>
			<p class="MLP-text para-style-override-1">V&nbsp;sobotu ve dvě hodiny mi pan Fairlie vzkázal, že je natolik zdráv, aby mě přijal. Nijak se nezměnil od doby, kdy jsem se s&nbsp;ním seznámil. Hovořil neustále o&nbsp;stejných věcech&nbsp;– o&nbsp;sobě a&nbsp;svých chorobách, o&nbsp;svých skvělých mincích a&nbsp;neporovnatelných Rembrandtových kresbách. Jakmile jsem se pokusil promluvit o&nbsp;záležitosti, která mě přivedla do jeho domu, zavřel oči a&nbsp;prohlásil, že ho „rozrušuji“. Přesto však jsem se neustále k&nbsp;tomuto předmětu vracel a&nbsp;rozrušoval ho tak i&nbsp;nadále. Mohl jsem však zjistit jedině to, že na sňatek své neteře pohlíží jako na hotovou věc, kterou schválil její otec a&nbsp;kterou schvaluje i&nbsp;on sám, že je to sňatek žádoucí a&nbsp;že by byl potěšen, kdyby měl už všechny ty starosti za sebou. Pokud jde o&nbsp;svatební smlouvu, nechť se poradím s&nbsp;jeho neteří, a&nbsp;pak ať co nejúplněji využiji svých znalostí rodinných záležitostí a&nbsp;připravím vše tak, aby jeho úloha poručníka byla omezena na vyslovení souhlasu v&nbsp;příslušnou chvíli. Pochopitelně mu bude potěšením vyhovět všem mým přáním i&nbsp;přáním všech ostatních, vždyť on sám je přece bezmocným trpitelem odsouzeným živořit ve svém pokoji.</p>
			<p class="MLP-text para-style-override-1">Neděle byla nudným dnem. Dostal jsem zprávu od baronetova advokáta, potvrzující příjem opisu anonymního dopisu a&nbsp;mého vylíčení případu. Odpoledne jsem hovořil se slečnou Fairlieovou, jež ochotně rozprávěla o&nbsp;nejrůznějších věcech, o&nbsp;baronetovi však mluvit nechtěla.</p>
			<p class="MLP-text para-style-override-1">V&nbsp;pondělí přijel sir Percival Glyde. Učinil na mne příznivý dojem. Vypadal starší, než jsem si ho představoval, vlasy měl nad čelem prořídlé a&nbsp;tvář zbrázděnou vráskami, jeho pohyby však byly mla­distvě živé a&nbsp;mysl bystrá. Slečna Fairlieová přišla do pokoje asi deset minut po jeho příjezdu a&nbsp;vzdor baronetově uctivému a&nbsp;něžnému chování zůstávala v&nbsp;jeho přítomnosti uzavřená a&nbsp;upjatá a&nbsp;při první příležitosti odešla. Sir Percival se jí nijak nevnucoval a&nbsp;ani se nezeptal na příčinu jejího náhlého odchodu. Vůbec se za celou dobu mého pobytu v&nbsp;limmeridgeském zámku choval s&nbsp;vybraným vkusem a&nbsp;dokonalým taktem. Ihned po odchodu slečny Fairlieové se sám rozhovořil o&nbsp;anonymním dopise a&nbsp;ušetřil nám tím nepříjemnou otázku.</p>
			<p class="MLP-text para-style-override-1">Jak nám sdělil, prokázala paní Cathericková před lety jeho rodině i&nbsp;jemu samému určité věrné služby, pro něž jí je zavázán. Paní Catherickovou postihlo dvojí neštěstí: jednak ji opustil manžel, jednak jevilo její jediné dítě již od dětství známky duševní slabosti. Časem tyto příznaky zesílily do takové míry, že sama paní Cathericková uznala za nezbytné, dát svou dceru pod lékařský dozor. Je ovšem pochopitelné, že ji nechtěla umístit do nějakého veřejného ústavu. Sir Percival proto odměnil její dřívější oddanost k&nbsp;jeho rodině tak, že vzal úhradu za pobyt její dcery v&nbsp;soukromém ústavu pro choromyslné na sebe. K&nbsp;jeho lítosti i&nbsp;k&nbsp;lítosti její matky zjistila nešťastnice účast, kterou měl baronet na jejím umístění v&nbsp;ústavu, a&nbsp;pojala k&nbsp;němu nesmírnou nenávist a&nbsp;nedůvěru. Těmto jejím citům lze zřejmě přičíst i&nbsp;anonymní dopis, který napsala po svém útěku z&nbsp;ústavu. On sám chce pochopitelně i&nbsp;nadále plnit svou povinnost vůči nešťastné dívce, a&nbsp;dal proto svému advokátovi instrukce, aby nešetřil při pátrání výdajů a&nbsp;učinil vše, aby se Anna Cathericková opět dostala pod lékařský dohled.</p>
			<p class="MLP-text para-style-override-1">Když baronet dohovořil, prohlásil jsem, že mě jeho výklad plně uspokojuje. Slečna Halcombová na mne vážně pohlédla a&nbsp;poněkud váhavě pronesla několik podobných slov. Nejsem si jist, zda si baronet povšiml jejího zaváhání, domnívám se však, že ano, neboť se ihned k&nbsp;věci vrátil, i&nbsp;když ji už mohl považovat za zcela vyřízenou. „Je pravda, že vám, slečno Halcombová, a&nbsp;rovněž i&nbsp;slečně Fairlieové, dlužím ještě důkaz pravdivosti svého tvrzení. Prosím vás proto, slečno Halcombová, abyste ihned napsala matce oné nešťastné dívky, paní Catherickové, dopis, v&nbsp;němž ji požádáte, aby dosvědčila pravdivost mého tvrzení.“</p>
			<p class="MLP-text para-style-override-1">Slečna Halcombová zrudla rozpaky. „Doufám, baronete, že si snad o&nbsp;mně nemyslíte, že vám nedůvěřuji?“ zeptala se rychle.</p>
			<p class="MLP-text para-style-override-1">„Ani trochu. Učinil jsem tento návrh jen z&nbsp;pozornosti k&nbsp;vám.“ Při těchto slovech přistoupil k&nbsp;psacímu stolu, přisunul k&nbsp;němu židli a&nbsp;připravil dopisní papír.</p>
			<p class="MLP-text para-style-override-1">„Prosím, napište dopis mně k&nbsp;vůli. Zabere vám jen několik málo minut. Stačí, položíte-li paní Catherickové dvě otázky: za prvé, byla-li její dcera umístěna v&nbsp;ústavu s&nbsp;jejím vědomím a&nbsp;souhlasem, a&nbsp;za druhé, zda si za účast, která mi při tom připadá, zasluhuji její vděčnost.“</p>
			<p class="MLP-text para-style-override-1">„Nutíte mě, baronete, abych vaší prosbě vyhověla, i&nbsp;když bych ji raději odmítla.“ S&nbsp;těmito slovy vstala slečna Halcombová ze svého místa a&nbsp;usedla k&nbsp;psacímu stolu. Když za chvilku dopis dopsala, vstala od stolu a&nbsp;podala ho nesložený baronetovi. Sir Percival se uklonil, vzal dopis z&nbsp;její ruky, ihned ho složil, aniž na něj pohlédl, vložil jej do obálky, obálku zapečetil, napsal na ni adresu a&nbsp;mlčky jí dopis vrátil.</p>
			<p class="MLP-text para-style-override-1">„Trváte na tom, abych dopis také sama odeslala?“ zeptala se slečna Halcombová.</p>
			<p class="MLP-text para-style-override-1">„Prosím vás o&nbsp;to,“ odvětil baronet. „A&nbsp;nyní mi dovolte jednu nebo dvě otázky týkající se té nešťastnice. Četl jsem zprávu, kterou pan Gilmore laskavě zaslal mému advokátovi. Jsou tu však některé okolnosti, o&nbsp;nichž se tato zpráva nezmiňuje. Viděla Anna Cathericková slečnu Fairlieovou?“</p>
			<p class="MLP-text para-style-override-1">„Neviděla,“ odpověděla slečna Halcombová.</p>
			<p class="MLP-text para-style-override-1">„A&nbsp;viděla vás?“</p>
			<p class="MLP-text para-style-override-1">„Ne!“</p>
			<p class="MLP-text para-style-override-1">„Viděla tedy vůbec někoho z&nbsp;vašeho domu kromě pana Hartrig<a id="x.41115"></a>hta, který se s&nbsp;ní náhodou sešel na zdejším hřbitově?“</p>
			<p class="MLP-text para-style-override-1">„Nikoho jiného.“</p>
			<p class="MLP-text para-style-override-1">„Pan Hartright byl zde v&nbsp;Limmeridge zaměstnán jako učitel kreslení, že ano? Je členem nějakého malířského spolku?“</p>
			<p class="MLP-text para-style-override-1">„Myslím, že ano,“ odvětila slečna Halcombová. Baronet se na chvíli odmlčel, jako by přemítal o&nbsp;poslední odpovědi, a&nbsp;pak dodal: „Zjistili jste, kde Anna Cathericková bydlila, když byla tady v&nbsp;okolí?“</p>
			<p class="MLP-text para-style-override-1">„Ano. Ve statku na blatech, v&nbsp;Toddově dvoře.“</p>
			<p class="MLP-text para-style-override-1">„Je povinností nás všech, abychom toto nešťastné stvoření opět našli,“ pokračoval baronet. „Snad v&nbsp;Toddově dvoře něco řekla, co by nám pomohlo při hledání. Půjdu tam a&nbsp;pozeptám se. A&nbsp;jelikož si zatím o&nbsp;této choulostivé věci nemohu promluvit se slečnou Fairlieovou sám, buďte, slečno Halcombová, tak laskava, a&nbsp;až dostanete odpověď na svůj dopis, podejte jí nutné vysvětlení.“</p>
			<p class="MLP-text para-style-override-1">Slečna Halcombová slíbila, že se zachová podle jeho přání. Baronet jí poděkoval, přívětivě nám pokynul a&nbsp;odešel do svého pokoje.</p>
			<p class="MLP-text para-style-override-1">„Dnes ráno jsme udělali pěkný kus práce, slečno Halcombová,“ řekl jsem, jakmile jsme osaměli.</p>
			<p class="MLP-text para-style-override-1">„Ano,“ odpověděla. „To je jisté. Velmi mě těší, že vás baronetovo vysvětlení uspokojilo.“</p>
			<p class="MLP-text para-style-override-1">„Mne uspokojilo!? Teď, když jste napsala dopis, který držíte v&nbsp;ruce, jste snad už také uklidněna?“</p>
			<p class="MLP-text para-style-override-1">„Jistě, jak také jinak? Vím, že to ani jinak být nemůže,“ pokračovala spíše sama pro sebe, „ale téměř bych si přála, aby tu byl ještě Walter Hartright zůstal a&nbsp;vyslechl baronetovo vysvětlení i&nbsp;jeho návrh, abych napsala tento dopis.“</p>
			<p class="MLP-text para-style-override-1">Tato poslední slova mě překvapila, a&nbsp;abych řekl pravdu, trochu se mě i&nbsp;dotkla. „Chováte-li ještě nějaké pochybnosti, proč se raději o&nbsp;nich hned nezmíníte? Řekněte mi přímo, máte ještě nějaký důvod, proč byste baronetovi nedůvěřovala?“</p>
			<p class="MLP-text para-style-override-1">„Vůbec žádný.“</p>
			<p class="MLP-text para-style-override-1">„Připadá vám, že je v&nbsp;jeho vysvětlení něco nepravděpodobného nebo že si v&nbsp;něm něco odporuje?“</p>
			<p class="MLP-text para-style-override-1">„Jak bych mohla něco takového tvrdit, když mi nabídl důkaz o&nbsp;pravdivosti svých slov? Může tu být lepší svědectví v&nbsp;jeho prospěch, než je svědectví té paní Catherickové?“</p>
			<p class="MLP-text para-style-override-1">„Opravdu nemůže. Jestliže na svůj dotaz dostanete uspokojivou odpověď, nevidím, co víc by člověk mohl ještě chtít.“</p>
			<p class="MLP-text para-style-override-1">„A&nbsp;proto tento dopis odešleme, a&nbsp;dokud nedojde odpověď, nebudeme o&nbsp;celé záležitosti hovořit. A&nbsp;nepřičítejte mému váhání velký význam, prostě se již nějaký čas bojím o&nbsp;Lauru a&nbsp;strach, jak víte, vyvede i&nbsp;nejsilnějšího člověka z&nbsp;rovnováhy.“</p>
			<p id="toc_marker-1-2-2" class="MLP-uroven3-nadpis para-style-override-1">2</p>
			<p class="MLP-text-bez1radku para-style-override-1">U&nbsp;večeře jsme se opět sešli. Sir Percival byl tak hlučně vesel<a id="x.41118"></a>ý, že jsem v&nbsp;něm stěží poznal muže, jehož tichý takt, jemné chování a&nbsp;rozumnost na mne při ranním rozhovoru tak silně zapůsobily. Jediným zbytkem jeho ranního chování byl jeho postoj k&nbsp;slečně Fairlieové. Stačil její jediný pohled nebo jediné slovo, aby se přestal hlučně smát, zarazil prudký spád svých slov a&nbsp;ihned soustředil celou pozornost jenom na ni. Slečna Fairlieová tím byla poněkud vyvedena z&nbsp;obvyklého klidu, zůstávala však i&nbsp;nadále upjatá a&nbsp;ledová.</p>
			<p class="MLP-text para-style-override-1">Den nato, v&nbsp;úterý, se sir Percival ráno vypravil do Toddova dvora, ale jak jsem se později dozvěděl, nic nezjistil. Po svém návratu měl rozhovor s&nbsp;panem Fairliem a&nbsp;odpoledne si vyjel se slečnou Halcombovou. Jinak se neudálo nic, co by stálo za zmínku.</p>
			<p class="MLP-text--0-12 para-style-override-1">Středeční poštou došla odpověď paní Catherickové. Zněla takto:</p>
			<p class="MLP-dopis-bez1radku para-style-override-1"><span>Vážená slečno, potvrzuji příjem Vašeho dopisu, v&nbsp;němž se tážete, zda má dcera Anna byla dána pod lékařský dozor s&nbsp;mým vědomím a&nbsp;souhlasem a&nbsp;zda si sir Percival Glyde za účast, která mu v&nbsp;celé záležitosti připadá, zasluhuje mou vděčnost. Přijměte laskavě mou kladnou odpověď na obě tyto otázky.</span><span></span></p>
			<p class="MLP-dopis">V&nbsp;úctě</p>
			<p class="MLP-dopis-podpis">Jana Anna Cathericková</p>
			<p class="MLP-text-bez1radku">Byla to odpověď stručná, jasná a&nbsp;výstižná; svou formou připomínal tento dopis spíše obchodní psaní a&nbsp;jeho obsah dokonale potvrzoval baronetovo prohlášení. Takové bylo mé mínění, k&nbsp;němuž se, i&nbsp;když s&nbsp;určitými nepatrnými výhradami, připojila rovněž slečna Halcombová. Nyní bylo nutno seznámit slečnu Fairlieovou s&nbsp;baronetovým vysvětlením. Tohoto úkolu se podjala slečna Halcombová, vrátila se však ještě jednou do pokoje a&nbsp;usedla vedle křesla, v&nbsp;němž jsem četl noviny. Sir Percival krátce předtím vyšel, aby si prohlédl stáje, a&nbsp;v&nbsp;pokoji nebylo nikoho kromě nás dvou. „Pane Gilmore, vy přece víte, že sir Percival včera mluvil s&nbsp;panem Fairliem a&nbsp;že jsme si potom odpoledne vyjeli na procházku?“</p>
			<p class="MLP-text para-style-override-1">„Ano, viděl jsem vás odjíždět.“</p>
			<p class="MLP-text para-style-override-1">„Napřed jsme hovořili o&nbsp;Anně Catherickové, ale dlouho jsme se u&nbsp;tohoto námětu nezdrželi a&nbsp;baronet začal sám od sebe mluvit o&nbsp;svém sňatku s&nbsp;Laurou. Zpozoroval, jak je Laura sklíčena, a&nbsp;rozhodně nechce, aby byl na její city vykonáván nějaký nátlak. Povšiml si totiž, že v&nbsp;jejím chování k&nbsp;němu nastala velká změna. Přeje si proto jen jedno, aby si Laura ještě jednou, a&nbsp;to naposledy, uvědomila, za jakých podmínek bylo uskutečněno jejich zasnoubení a&nbsp;jakým způsobem se choval od počátku jejich seznámení do dneška. Jestliže si Laura i&nbsp;po uvážení těchto dvou okolností bude vážně přát, aby netrval na svém sňatku s&nbsp;ní, a&nbsp;řekne-li mu to přímo sama, pak nebude trvat na svém a&nbsp;ponechá jí volnost, aby od něho ustoupila.“</p>
			<p class="MLP-text para-style-override-1">„Žádný muž by nemohl říci více, slečno Halcombová. Pokud vím, málokdo v&nbsp;jeho postavení by vůbec byl tolik řekl.“</p>
			<p class="MLP-text para-style-override-1">„Nikoho neobviňuji a&nbsp;nikoho nepodezírám,“ odvětila slečna Halcombová prudce. „Ale nemohu a&nbsp;ani nechci na sebe vzít odpovědnost za to, že Lauru k&nbsp;tomuto sňatku přemluvím.“</p>
			<p class="MLP-text para-style-override-1">„Vždyť něco takového si přece ani sir Percival nepřeje!“</p>
			<p class="MLP-text para-style-override-1">„Ale přitom mě nepřímo nutí, abych to učinila.“</p>
			<p class="MLP-text para-style-override-1">„Jak to?“</p>
			<p class="MLP-text para-style-override-1">„Znáte přece Lauru, pane Gilmore. Řeknu-li jí, aby si uvědomila, za jakých podmínek došlo k&nbsp;jejímu zasnoubení, budu se tak dovolávat současně dvou nejsilnějších citů její povahy&nbsp;– lásky k&nbsp;památce jejího otce a&nbsp;přísného smyslu pro pravdu! Víte přece, že nikdy v&nbsp;životě ještě nezrušila nějaký slib.“</p>
			<p class="MLP-text para-style-override-1">Přiznávám se, že mě tento pohled na věc poněkud zarazil. „Snad tím nechcete říci, že sir Percival s&nbsp;těmito city počítal, když s&nbsp;vámi včera hovořil.“</p>
			<p class="MLP-text para-style-override-1">„Přece si nemyslíte, že bych zůstala jen na chvíli ve společnosti muže, jehož bych podezírala z&nbsp;takové podlosti?“ zeptala se mě slečna Halcombová rozhořčeně.</p>
			<p class="MLP-text para-style-override-1">„Nuže, jestliže vás ten nešťastný dopis ovlivnil, jděte ihned k&nbsp;Lauře a&nbsp;řekněte jí, že se baronet očistil jak ve vašich, tak v&nbsp;mých očích. Co ještě může proti němu namítat? Čím vůbec může ovlivnit skutečnost, že změnila názor na muže, jehož přijala za budoucího manžela vlastně již před více než dvěma roky?“</p>
			<p class="MLP-text para-style-override-1">„V&nbsp;očích zákona a&nbsp;rozumu tu opravdu není omluvy. Váhá-li však ještě a&nbsp;váhám-li i&nbsp;já, musíte naše podivné chování přičíst našemu rozmaru a&nbsp;vinu za něj neseme jen my samy.“ S&nbsp;těmito slovy prudce vstala a&nbsp;odešla z&nbsp;pokoje.</p>
			<p class="MLP-text para-style-override-1">Odpoledne mě slečna Halcombová vyhledala a&nbsp;stručně mi sdělila výsledek svého rozhovoru se sestrou. Slečna Fairlieová s&nbsp;klidem vyslechla vysvětlení týkající se anonymního dopisu, ale když jí slečna Halcombová sdělila, že sir Percival přijel na limmeridgeský zámek jen proto, aby stanovila datum svatby, nechtěla o&nbsp;věci ani slyšet. Požádala proto prostřednictvím slečny Halcombové baroneta, aby mu směla dát konečnou odpověď teprve před koncem tohoto roku, a&nbsp;baronet její prosbě ušlechtile a&nbsp;rytířsky vyhověl.</p>
			<p class="MLP-text para-style-override-1">Ranní poštou mi došel dopis z&nbsp;Londýna, v&nbsp;němž mě můj společník vybízel k&nbsp;okamžitému návratu. Jelikož bylo nepravděpodobné, že bych před koncem roku mohl ještě jednou přijet do Limmeridge, musel jsem před odjezdem promluvit se slečnou Fairlieovou o&nbsp;jed­notlivých podmínkách svatební smlouvy. Proto jsem ihned po snídani zašel do jejího pokoje. Ubohé děvče vypadalo tak bledě a&nbsp;smutně, že jsem neměl srdce pokárat ji za její rozmar, jak jsem původně měl v&nbsp;úmyslu. „Jeden z&nbsp;důvodů, pro nějž jsem k&nbsp;vám zašel, je rozloučit se s&nbsp;vámi, má drahá,“ začal jsem. „Musím se dnes vrátit do Londýna, a&nbsp;dříve než odjedu, musíme si pohovořit o&nbsp;vašich záležitostech.“</p>
			<p class="MLP-text para-style-override-1">„Je mi velice líto, že odjíždíte,“ odvětila přívětivě. „Váš pobyt u&nbsp;nás mi připomínal staré šťastné časy.“</p>
			<p class="MLP-text para-style-override-1">„Doufám, že se budu moci vrátit a&nbsp;znovu přivolat ony příjemné vzpomínky,“ pokračoval jsem. „Jelikož však budoucnost je poněkud nejistá, musím využít příležitosti a&nbsp;promluvit s&nbsp;vámi. Jsem starý přítel vaší rodiny a&nbsp;zároveň váš rodinný advokát a&nbsp;jistě se na mne nebudete mrzet, připomenu-li vám možnost vašeho sňatku se sirem Percivalem Glydem.“</p>
			<p class="MLP-text para-style-override-1">„Je to nezbytné, abychom hovořili o&nbsp;mém sňatku?“ zeptala se tiše.</p>
			<p class="MLP-text para-style-override-1">„Je to třeba, nemusíme se tím však dlouho zabývat. Postačí, řekneme-li si, že se můžete provdat a&nbsp;že se také nemusíte provdat. V&nbsp;prvém případě musím být předem připraven na sepsání svatební smlouvy, o&nbsp;níž se však musím napřed s&nbsp;vámi poradit, abych vy­slechl vaše přání. Předpokládejme tedy, že se provdáte, a&nbsp;dovolte mi, abych vám co nejstručněji pověděl, jaká je vaše nynější finanční situace a&nbsp;jak můžete se svým majetkem v&nbsp;budoucnosti naložit.“</p>
			<p class="MLP-text para-style-override-1">Vysvětlil jsem jí účel svatební smlouvy a&nbsp;její vyhlídky do budoucnosti&nbsp;– za prvé při dosažení plnoletosti a&nbsp;za druhé po úmrtí jejího strýce. Vyslechla mě pozorně, se soustředěným výrazem ve tváři a&nbsp;s&nbsp;rukama křečovitě sepjatýma v&nbsp;klíně. „A&nbsp;nyní mi povězte,“ řekl jsem závěrem, „zda si můžete uvědomit nějakou podmínku, kterou byste pro případ, který jsme předpokládali, chtěla vtělit do smlouvy…“</p>
			<p class="MLP-text para-style-override-1">Slečna Fairlieová se neklidně pohnula a&nbsp;pak se mi vážně zahleděla do tváře. „Dojde-li k&nbsp;tomu,“ řekla mdlým hlasem, „že budu…“</p>
			<p class="MLP-text para-style-override-1">„Že budete provdána,“ pomohl jsem jí.</p>
			<p class="MLP-text para-style-override-1">„Tak nedopusťte, aby mě odloučil od Marian!“ vykřikla s&nbsp;náhlým výbuchem energie. „Prosím, pane Gilmore, dejte do smlouvy, že Marian bude žít se mnou!“</p>
			<p class="MLP-text para-style-override-1">„Aby Marian Halcombová žila i&nbsp;nadále s&nbsp;vámi, lze zařídit soukromou cestou,“ odvětil jsem. „Myslím, že jste mi dobře neporozuměla. Hovořil jsem o&nbsp;vašem majetku, o&nbsp;tom, jak bude naloženo s&nbsp;vašimi penězi. Předpokládejme, že budete chtít sepsat poslední vůli, až budete plnoletá; komu byste chtěla odkázat své jmění?“</p>
			<p class="MLP-text para-style-override-1">„Marian mi byla sestrou i&nbsp;matkou, mohu jí je odkázat?“ zeptala se s&nbsp;očima zamženýma.</p>
			<p class="MLP-text para-style-override-1">„Jistě, má drahá,“ ujistil jsem ji. „Uvědomte si však, že tu jde o&nbsp;vel­kou částku. Chtěla byste slečně Halcombové odkázat všechno?“</p>
			<p class="MLP-text para-style-override-1">Slečna Fairlieová zaváhala a&nbsp;střídavě rudla a&nbsp;bledla.</p>
			<p class="MLP-text para-style-override-1">„Ne, všechno ne,“ řekla. „Je tu ještě někdo jiný kromě Marian…“</p>
			<p class="MLP-text para-style-override-1">„Máte na mysli nějakého jiného člena rodiny kromě slečny Halcombové?“</p>
			<p class="MLP-text para-style-override-1">„Ne, je to někdo jiný, komu by malá památka jistě udělala radost, jestliže bych mu ji směla odkázat. Vždyť by se stejně nic nestalo, kdybych umřela první…“ A&nbsp;tu náhle zbledla, odvrátila hlavu a&nbsp;prudce skryla tvář ve dlaních.</p>
			<p class="MLP-text para-style-override-1">„Neplačte, mé dítě,“ konejšil jsem ji a&nbsp;utřel jí rukou slzy, jako by to byla ještě ona Laura, kterou jsem znal před dávnými lety. Byl to však nejlepší způsob, jak ji uklidnit.</p>
			<p class="MLP-text para-style-override-1">„Moc mě mrzí, že jsem se tak zapomněla,“ řekla upřímně. „Už delší dobu mi není dobře, jsem celá zesláblá, nervózní a&nbsp;občas pláču, i&nbsp;když k&nbsp;tomu nemám žádný důvod. Teď už mi je líp, myslím, že vám budu moci na vaše otázky odpovídat, jak bych měla, pane Gilmore.“</p>
			<p class="MLP-text para-style-override-1">„Ne, má drahá, už toho není třeba. Řekla jste toho dost a&nbsp;o&nbsp;podrobnostech si promluvíme při jiné příležitosti. Přestaňme mluvit o&nbsp;obchodních věcech a&nbsp;vykládejme si o&nbsp;něčem jiném.“</p>
			<p class="MLP-text para-style-override-1">Celý náš rozhovor netrval déle než půl hodiny, a&nbsp;ačkoli mi slečna Fairlieová ani slůvkem neobjasnila, proč ji pomyšlení na blížící se sňatek naplňuje takovým zoufalstvím, přece mě získala zcela na svou stranu. Hodina mého odjezdu se už blížila. Vzkázal jsem panu Fairliemu, že bych se s&nbsp;ním chtěl přijít rozloučit, aby mi však prominul, budu-li spěchat. Pan Fairlie mi poslal písemný vzkaz tohoto znění: „Srdečně Vás zdravím a&nbsp;přeji Vám hodně úspěchu. Jakýkoli spěch mi je nevýslovně škodlivý. Na shledanou.“</p>
			<p class="MLP-text para-style-override-1">Krátce před odjezdem jsem se na chvilku sešel se slečnou Hal­combovou. „Řekl jste Lauře vše, co jste chtěl?“ zeptala se mě.</p>
			<p class="MLP-text para-style-override-1">„Ano,“ odvětil jsem. „Je velmi slabá a&nbsp;nervózní, jsem opravdu rád, že se o&nbsp;ni tak hezky staráte.“</p>
			<p class="MLP-text para-style-override-1">Oči slečny Halcombové pozorně studovaly mou tvář. „Zřejmě jste změnil svůj názor o&nbsp;Lauře. Berete na ni více ohledů než včera.“</p>
			<p class="MLP-text para-style-override-1">Žádný rozumný muž se nepouští nepřipraven do slovního souboje se ženou. Proto jsem odpověděl jen: „Pište mi o&nbsp;všem, co se tu děje. Dokud mi nenapíšete, neudělám nic.“</p>
			<p class="MLP-text para-style-override-1">Znovu se mi pevně zahleděla do očí: „Přála bych si, abychom to už měli za sebou a&nbsp;aby to vše dobře dopadlo, pane Gilmore, a&nbsp;vy si to jistě přejete také.“ A&nbsp;po těchto slovech se se mnou rozloučila.</p>
			<p id="toc_marker-1-2-3" class="MLP-uroven3-nadpis para-style-override-1">3</p>
			<p class="MLP-text-bez1radku para-style-override-1">Osmý den po návratu do Londýna jsem našel na svém psacím stole dopis od slečny Halcombové. Oznamovala mi, že slečna Fairlieová dala svůj konečný souhlas k&nbsp;sňatku se sirem Percivalem Glydem a&nbsp;že k&nbsp;sňatku dojde podle původního baronetova přání ještě před koncem letošního roku, nejspíše v&nbsp;posledních dvou prosincových týdnech. Slečně Fairlieové bude jedenadvacet let koncem března příštího roku, stane se proto v&nbsp;tomto případě ženou sira Percivala tři měsíce před dosažením plnoletosti. Po tomto stručném oznámení mi slečna Halcombová sdělovala, že sir Percival se vrátil z&nbsp;Cumberlandu zpět do svého domu v&nbsp;Hampshiru a&nbsp;že ona sama s&nbsp;Laurou odjíždí na návštěvu k&nbsp;starým přátelům do Yorkshiru, protože její sestra nesmírně touží změnit prostředí. V&nbsp;dopise nebylo ani slůvka o&nbsp;důvodech, které slečnu Fairlieovou přiměly k&nbsp;souhlasu.</p>
			<p class="MLP-text para-style-override-1">Důvod tohoto náhlého rozhodnutí mi byl objasněn později. Není však mým úkolem podávat zprávu o&nbsp;něčem, co jsem zjistil jen z&nbsp;doslechu. Příslušné okolnosti spadají do rámce osobních poznatků slečny Halcombové, která je vylíčí ve svém vyprávění, jež následuje po mém. V&nbsp;mezidobí mi zbývá jediná povinnost&nbsp;– podat zprávu o&nbsp;zbývající události souvisící s&nbsp;chystaným sňatkem slečny Fairlieové, totiž o&nbsp;přípravě svatební smlouvy.</p>
			<p class="MLP-text para-style-override-1">Majetek, jenž měl připadnout slečně Fairlieové, byl dvojího druhu: jednak měla podle všech předpokladů dostat rozsáhlé pozemky, jednak ji při dosažení plnoletosti čekal velký majetek na hotovosti. Otázka dědictví limmerigeských statků byla poněkud složitější, proto o&nbsp;ní pohovoříme nejdříve.</p>
			<p class="MLP-text para-style-override-1">Když zemřel děd slečny Fairlieové z&nbsp;otcovy strany, zanechal po sobě tři syny: Filipa, Fredericka a&nbsp;Artura. Dědicem rodinného jmění se stal nejstarší syn Filip. Jelikož Filip neměl syna a&nbsp;zanechal po sobě jen dceru, Lauru z našeho příběhu, zdědil jeho rodinné jmění jeho bratr Frederick, starý mládenec. Třetí bratr Artur zemřel několik let před Filipovou smrtí a&nbsp;zůstal po něm syn a&nbsp;dcera. Syn se utopil v&nbsp;Oxfordu, když mu bylo osmnáct let. Jeho smrtí se stala Laura jedinou dědičkou rozsáhlého fairlieovského jmění, ovšem pro případ, že její strýc Frederick zemře bez mužského dědice. Laura by ovšem limmeridgeské panství nesměla prodat, měla by však z&nbsp;něho doživotní roční důchod tři tisíce liber. Kdyby zemřela svobodná nebo bezdětná, připadlo by její panství sestřenici Magdaleně, dceři Artura Fairlieho. Kdyby se provdala, připadl by v&nbsp;případě řádné svatební smlouvy, tedy takové, jakou jsem pro ni chystal, celý roční důchod z&nbsp;panství výlučně jí samé. Zemřela-li by dříve než její manžel, připadl by onen roční důchod jemu po celý zbytek jeho života. Měla-li by však syna, stal by se ten dědicem. Proto kynuly siru Percivalovi v&nbsp;případě sňatku s&nbsp;Laurou Fairlieovou&nbsp;– pokud jde o&nbsp;limmeridgeské panství&nbsp;– dvě výhody, ovšem teprve po smrti pana Fairlieho: za prvé by měl k&nbsp;dispozici ročně tři tisíce liber (se souhlasem své ženy po dobu jejího života a&nbsp;po její smrti jako jediný oprávněný dědic); a&nbsp;za druhé by limmeridgeské panství zdědil jeho syn, měl-li by ho ovšem.</p>
			<p class="MLP-text para-style-override-1">I&nbsp;v&nbsp;hotovosti měla slečna Fairlieová slušné jmění. Otec jí odkázal dvacet tisíc liber. Kromě toho dostávala doživotní důchod z&nbsp;částky deseti tisíc liber, které po její smrti měla obdržet její teta Eleanora, jediná sestra jejího otce. Abychom si objasnili rodinné poměry Fairlieů, musíme se zde na chvíli pozdržet a&nbsp;vysvětlit, proč musí teta čekat až na smrt své neteře. Filip Fairlie žil se svou sestrou Eleanorou v&nbsp;nejužším svazku, dokud se později proti jeho vůli neprovdala za italského hraběte jménem Fosco. Filip na ni proto velmi zanevřel, a&nbsp;dokonce ji vyškrtl ze své závěti. Ostatní členové jeho rodiny jeho postoj více méně odsuzovali. Hrabě Fosco nebyl totiž právě boháč, nebyl to však ani nemajetný přivandrovalec. Měl malý, ale dostatečný příjem, žil již dlouhá léta v&nbsp;Anglii a&nbsp;pohyboval se v&nbsp;nejlepší společnosti. Všechny tyto kladné stránky však pro Filipa Fairlieho nic neznamenaly. Byl totiž ve většině svých názorů Angličanem staré školy a&nbsp;cizince nenáviděl prostě jen z&nbsp;toho důvodu, že byli cizinci. Teprve po mnoha letech se dal pohnout k&nbsp;tomu, že pojal jméno své sestry do závěti, ovšem s&nbsp;výhradou, že jí bude odkázaná částka vyplacena teprve po Lauřině smrti a&nbsp;Laura z&nbsp;ní bude dostávat po dobu svého života důchod. Není divu, že hraběnka Fosková považovala bratrovo jednání za nespravedlivé a&nbsp;odmítala se stýkat se svou neteří. Háčkem svatební smlouvy se však stala částka dvaceti tisíc liber, které měla slečna Fairlieová obdržet v&nbsp;den své plnoletosti. Můj návrh zněl, aby důchod z&nbsp;této částky připadl doživotně lady Glydové&nbsp;– a&nbsp;po její smrti siru Percivalovi&nbsp;– a&nbsp;kapitál aby byl připsán ve prospěch dětí. Kdyby jich nebylo, mělo být právo disponovat tímto kapitálem vyhrazeno výhradně lady Glydové.</p>
			<p class="MLP-text para-style-override-1">I&nbsp;když jsem měl ve dnech, kdy jsem dostal dopis slečny Hal­combové, více práce než kdy jindy, přesto jsem si našel čas pro sepsání návrhu svatební smlouvy, který jsem poslal právnímu zástupci sira Percivala. Asi po dvou či třech dnech jsem od něho návrh obdržel zpět s&nbsp;poznámkami, které kromě jedné byly spíše technického rázu. Podstatná námitka byla vznesena proti právu lady Glydové určit v&nbsp;případě bezdětnosti, jakým způsobem bude po její smrti naloženo s&nbsp;oním kapitálem dvaceti tisíc liber. Baronetův advo­kát zamítl příslušný článek a&nbsp;trval na tom, aby v&nbsp;takovém případě připadl kapitál bezvýhradně siru Percivalovi. To by prakticky mělo za následek, že by ani slečna Halcombová ani nikdo jiný nemohl dostat z&nbsp;dědictví po Lauře jediný haléř. Celá částka by v&nbsp;případě, že by nebylo dětí, spadla baronetovi do klína.</p>
			<p class="MLP-text para-style-override-1">Baronetův protinávrh jsem pochopitelně odmítl, ale ani jeho advokát nepovolil, a&nbsp;tak se naše jednání octlo na mrtvém bodě.</p>
			<p class="MLP-text para-style-override-1">Jelikož slečna Fairlieová dosud nebyla plnoletá, musel v&nbsp;tomto případě rozhodnout její poručník, pan Fairlie. Ihned jsem mu proto napsal a&nbsp;co nejpečlivěji mu vylíčil celý případ. Uvedl jsem nejen všechny existující argumenty, které podporovaly mé návrhy, ale vysvětlil jsem mu i&nbsp;zištné pozadí skrývající se za tvrdošíjností našich protivníků. Zjistil jsem totiž, že sir Percival Glyde byl tak zadlužen, že příjmy z&nbsp;jeho statků se téměř rovnaly nule. Proto tak nutně potřeboval zaručenou naději na hotové peníze.</p>
			<p class="MLP-text para-style-override-1">Nejbližší poštou jsem dostal od pana Fairlieho odpověď, v&nbsp;níž mě žádal, abych ho takovými zbytečnostmi neobtěžoval, že je nepravděpodobné, aby jedenadvacetiletá žena zemřela bezdětná dříve než její pětačtyřicetiletý manžel, a&nbsp;že mír a&nbsp;klid jsou daleko cennější hodnoty než nějakých mizerných dvacet tisíc liber. A&nbsp;proto proč by se nemělo baronetovi vyhovět? Znechuceně jsem dopis odhodil. Vtom se ozvalo zaklepání a&nbsp;do mé kanceláře vstoupil pan Merriman, baronetův advokát. Po několika úvodních zdvořilostních frázích se mě rovnou zeptal, zda už jsem dostal od svého klienta instrukce v&nbsp;záležitosti oné svatební smlouvy. Styděl jsem se mu přisvědčit a&nbsp;snažil jsem se získat čas, a&nbsp;dokonce i&nbsp;smlouvat! To bylo u&nbsp;mne něco zcela neobvyklého!</p>
			<p class="MLP-text para-style-override-1">„Dnes je pátek. Dejte nám pro konečnou odpověď lhůtu do úterka.“</p>
			<p class="MLP-text para-style-override-1">„Beze všeho,“ odpověděl pan Merriman. „Třeba i&nbsp;déle, budete-li si přát, můj drahý pane.“ Uchopil klobouk a&nbsp;pak se mě ještě otázal: „Poslyšte, nedozvěděli se snad vaši klienti v&nbsp;Cumberlandu něco o&nbsp;oné ženě, která napsala ten anonymní dopis?“</p>
			<p class="MLP-text para-style-override-1">„Bohužel nic. Zjistil jste něco vy?“</p>
			<p class="MLP-text para-style-override-1">„Dosud ne. Nevzdáváme se však naděje. Sir Percival má podezření, že ji někdo u&nbsp;sebe skrývá, a&nbsp;toho člověka sledujeme.“</p>
			<p class="MLP-text para-style-override-1">„To myslíte tu starou ženu, která s&nbsp;ní byla v&nbsp;Cumberlandu?“</p>
			<p class="MLP-text para-style-override-1">„Kdežpak. Někoho úplně jiného. Na tu ženu jsme dosud nenarazili. Jde zde o&nbsp;jakéhosi muže, jehož podezíráme, že měl prsty v&nbsp;útěku oné ženy z&nbsp;ústavu. Když je taková ženská na svobodě, je to nebezpečné, pane Gilmore. Nikdo neví, co se může stát. Zatím na shledanou. Přijdu vás navštívit opět příští úterý.“ Přátelsky se usmál a&nbsp;odešel z&nbsp;mé kanceláře.</p>
			<p class="MLP-text para-style-override-1">Usoudil jsem, že napsat panu Fairliemu další dopis by nikam nevedlo. Zítra byla sobota. Rozhodl jsem se proto, že se rozjedu do Limmeridge a&nbsp;pokusím se pana Fairlieho přesvědčit, aby v&nbsp;této záležitosti dal převládnout právu, spravedlnosti a&nbsp;cti. Byl jsem si vědom, že nemám příliš naděje, pokusím-li se však o&nbsp;to, budu mít klidné svědomí, že jsem učinil vše, co muž v&nbsp;mém postavení mohl učinit ve prospěch jediného dítěte svého starého přítele.</p>
			<p class="MLP-text para-style-override-1">V&nbsp;sobotu vládlo pěkné slunné počasí. Abych ho trochu využil, poslal jsem zavazadla napřed na nádraží a&nbsp;šel pěšky na Eustonské nádraží. Cestou jsem potkal Waltera Hartrighta. Kdyby mě nebyl pozdravil první, jistě bych ho nebyl poznal. Byl bledý a&nbsp;přepadlý, jeho pohyby byly trhavé a&nbsp;nejisté a&nbsp;jeho oblek, který přece byl v&nbsp;Limmeridge vždy čistý a&nbsp;upravený, byl v&nbsp;tak zanedbaném stavu, že by se v&nbsp;něm ani jeden z&nbsp;mých zaměstnanců nesměl objevit. „Už jste dlouho zpět v&nbsp;Londýně?“ zeptal se mě. „Nedávno jsem dostal od slečny Halcombové dopis. Vím, že jste s&nbsp;baronetovým vysvětlením byli spokojeni. Bude se svatba konat brzy? Nevíte to náhodou, pane Gilmore?“ Mluvil tak překotně a&nbsp;vychrlil na mne najednou tolik různých otázek, že jsem ho stěží mohl sledovat.</p>
			<p class="MLP-text para-style-override-1">„To ukáže čas, pane Hartrighte, to ukáže čas. Až bude zpráva o&nbsp;svatbě v&nbsp;novinách, pak už to bude jistě pravda. Promiňte mi, že vám to říkám, ale je mi opravdu líto, že už nevypadáte tak dobře, jak jste vypadal při našem posledním setkání.“</p>
			<p class="MLP-text para-style-override-1">Rty mu neklidně zacukaly, víčka mu zamžikala, a&nbsp;tu jsem si začal vyčítat, že jsem na jeho otázky odpověděl tak jednoznačným způsobem.</p>
			<p class="MLP-text para-style-override-1">„Neměl jsem právo ptát se na svatbu,“ prohodil hořce. „Musím počkat, až o&nbsp;ní bude zpráva v&nbsp;novinách&nbsp;– jako ostatní lidé. Ano,“ pokračoval, než jsem se mu mohl omluvit, „poslední dobou se mi nedaří dobře. Odjíždím do ciziny, abych změnil prostředí a&nbsp;zaměstnání. Slečna Halcombová mi laskavě pomohla najít jiné místo. Je to sice daleko od Anglie, ale je mi lhostejné, jaké tam je podnebí a&nbsp;jak dlouho tam zůstanu.“ Mezitím co mluvil, ohlížel se podezíravě po okolojdoucích, jako by si myslil, že nás někdo pozoruje.</p>
			<p class="MLP-text para-style-override-1">„Přeji vám, abyste tam měl úspěch a&nbsp;abyste se nám zdráv vrátil,“ dodal jsem, a&nbsp;abych mu řekl něco nového o&nbsp;Fairlieových, oznámil jsem mu, že dnes odjíždím do Limmeridge, ale že tam obě slečny nejsou, protože odjely na návštěvu k&nbsp;přátelům do Yorkshiru. Při této zprávě se mu oči rozjasnily a&nbsp;zdálo se, že mi chce něco odpovědět. Ale znovu mu tváří proběhlo křečovité zachvění, uchopil mě za ruku, pevně ji stiskl a&nbsp;zmizel v&nbsp;davu, aniž pronesl jediné slovo. Třebas mi byl docela cizí, přece mi ho bylo líto. Při svém povolání jsem totiž už získal tolik zkušeností o&nbsp;mladých mužích, že jsem bohužel musel pojmout vážné pochybnosti o&nbsp;šťastné budoucnosti pana Hartrighta.</p>
			<p id="toc_marker-1-2-4" class="MLP-uroven3-nadpis para-style-override-1">4</p>
			<p class="MLP-text-bez1radku para-style-override-1">Do Limmeridge jsem dojel právě včas k&nbsp;večeři. Zámek byl prázdný a&nbsp;chmurný a&nbsp;působil skličujícím dojmem. Zprávy o&nbsp;zdravotním stavu pana Fairlieho byly nezměněny, a&nbsp;když jsem mu poslal vzkaz o&nbsp;svém příjezdu, dostalo se mi odpovědi, že mě pan Fairlie s&nbsp;potěšením přijme příštího dne ráno. Náhlá zpráva o&nbsp;mém nečekaném příjezdu ho prý tak rozrušila, že po zbytek večera už nebude schopen žádné práce.</p>
			<p class="MLP-text para-style-override-1">Nazítří v&nbsp;deset hodin ráno jsem byl zaveden do pokoje pana Fairlieho. Seděl ve svém obvyklém křesle a&nbsp;jeho duševní i&nbsp;zdravotní stav byl jako obvykle vážný. „Vy, nejlepší z&nbsp;dobrých starých přátel,“ oslovil mě, „daří se vám vskutku dobře? Jak je to od vás milé, že jste mě sem přijel potěšit v&nbsp;mé samotě.“</p>
			<p class="MLP-text para-style-override-1">„Přijel jsem za vámi i&nbsp;za cenu velkých osobních potíží, pane Fairlie, jen abych posloužil zájmům vaší neteře i&nbsp;vaší rodiny, a&nbsp;doufám, že si proto na oplátku zasloužím vaši plnou pozornost.“</p>
			<p class="MLP-text para-style-override-1">„Jenom na mne nepouštějte hrůzu,“ zvolal pan Fairlie, bezmocně se zvrátil na opěradlo křesla a&nbsp;zavřel oči. „Prosím, nezapomeňte, jak jsem slabý.“</p>
			<p class="MLP-text para-style-override-1">Byl jsem rozhodnut zůstat neochvějně klidný. „Přál bych si, abyste znovu přemýšlel o&nbsp;dopise, který jsem vám poslal, a&nbsp;nenutil mě zbavit vaši neteř a&nbsp;všechny, kdo jsou jejímu srdci blízcí, jejich spravedlivých práv. Dovolte mi proto, abych vám celý případ znovu a&nbsp;naposledy vysvětlil.“</p>
			<p class="MLP-text para-style-override-1">Pan Fairlie potřásl hlavou a&nbsp;odevzdaně povzdychl: „To je od vás bezcitné, Gilmore, zcela bezcitné. Nu dobrá, dejte se do toho.“</p>
			<p class="MLP-text para-style-override-1">Pozorně jsem mu celý případ vysvětlil a&nbsp;doložil. Zatím co jsem mluvil, seděl v&nbsp;křesle se zavřenýma očima. Když jsem domluvil, lhostejně je rozevřel, vzal se stolu stříbrnou lahvičku s&nbsp;voňavkou a&nbsp;několikrát si k&nbsp;ní přičichl s&nbsp;výrazem opravdové úlevy.</p>
			<p class="MLP-text para-style-override-1">„Vy máte ale zlaté srdce, Gilmore,“ prohlásil. „Jaký jste to ušlechtilý člověk!“</p>
			<p class="MLP-text para-style-override-1">„Na mou přímou otázku mi dejte přímou odpověď, pane Fairlie! Opakuji vám, sir Percival Glyde nemůže podle práva očekávat nic jiného než důchod z&nbsp;onoho kapitálu, který by měl zůstat pod správou vaší neteře, a&nbsp;nebude-li mít ona děti, vrátit se do vaší rodiny. Budete-li trvat pevně na svém, bude muset sir Percival ustoupit, to vám říkám, anebo dokáže, že pravým důvodem jeho zájmu o&nbsp;slečnu Fairlieovou je zištnost!“</p>
			<p class="MLP-text para-style-override-1">Pan Fairlie mi žertovně pohrozil svou stříbrnou lahvičkou na voňavku a&nbsp;prohlásil: „Můj drahý starý Gilmore, vy ale musíte nenávidět šlechtu! Vždyť ten Glyde je vám protivný jen proto, že je baronet! Vy jste mi ale pěkný radikál, pane, co vy jste ale za radikála!“</p>
			<p class="MLP-text para-style-override-1">„Jste zcela na omylu,“ odvětil jsem vztekle, „domníváte-li se, že jsem proti siru Percivalu Glydovi nějak zaujat. Zásada, kterou se snažím prosadit, je uznávanou zásadou. Kdybyste se obrátil do nejbližšího města na nějakého neznámého advokáta, poradí vám totéž, co vám tu radím jako váš přítel. Informoval by vás, že je zcela neobvyklé, dát manželovi dvacetitisícilibrový zájem na manželčině smrti!“</p>
			<p class="MLP-text para-style-override-1">„Opravdu, Gilmore?“ zeptal se mě pan Fairlie. „Kdyby mi kdokoli jiný řekl jen něco zpola tak strašného jako vy, vykázal bych ho okamžitě z&nbsp;domu.“</p>
			<p class="MLP-text para-style-override-1">„Nevyvedete mě z&nbsp;míry, pane Fairlie, pro blaho své neteře a&nbsp;pro památku jejího otce mě z&nbsp;míry nevyvedete! Veškerou odpovědnost za tuto hanebnou smlouvu si vezmete na svá bedra, dříve než opustím tuto místnost!“ prohlásil jsem a&nbsp;povstal ze židle.</p>
			<p class="MLP-text para-style-override-1">„Nedělejte to, prosím, Gilmore. Uvědomte si přece, jak drahocenný je váš čas a&nbsp;nemrhejte jím tak! Kdybych mohl, diskutoval bych o&nbsp;tom s&nbsp;vámi, ale nemohu&nbsp;– nemám k&nbsp;tomu dosti sil. Chcete rozčilit mě, rozčilit sebe, rozčilit Glyda, rozčilit Lauru, a&nbsp;to vše jen pro okolnost, k&nbsp;níž podle veškeré pravděpodobnosti ani nemůže dojít! Nikoli, můj drahý příteli, nikoli, v&nbsp;zájmu míru a&nbsp;klidu, rozhodně nikoli!“</p>
			<p class="MLP-text para-style-override-1">„Mám tomu tedy rozumět v&nbsp;tom smyslu, že trváte na rozhodnutí, jež jste mi sdělil svým dopisem?“</p>
			<p class="MLP-text para-style-override-1">„Ano, prosím. Jsem rád, že jsme si konečně porozuměli. Posaďte se opět, prosím!“ Obrátil jsem se však a&nbsp;vykročil ke dveřím. Než jsem vyšel z&nbsp;místnosti, naposledy jsem ho oslovil: „Ať se v&nbsp;budoucnosti stane cokoli, pane Fairlie, pamatujte si, že jsem vás varoval, jak jsem k&nbsp;tomu byl povinován. Jako věrný přítel a&nbsp;služebník vaší rodiny vám říkám, že bych svou vlastní dceru za nikoho neprovdal s&nbsp;takovou svatební smlouvou, kterou mě nutíte vyhotovit pro slečnu Fairlieovou!“ S&nbsp;těmito slovy jsem ho opustil, nastoupil na odpolední vlak a&nbsp;vrátil se k&nbsp;večeru do Londýna.</p>
			<p class="MLP-text para-style-override-1">V&nbsp;úterý jsem zaslal panu Merrimanovi změněnou svatební smlou­vu, která vlastně zbavovala dědictví právě ty osoby, jež slečna Fairlieová podle vlastních slov chtěla obdařit. Neměl jsem na vybranou. Kdybych byl odmítl vyhotovit svatební smlouvu sám, byl by se tohoto úkolu podjal jiný advokát.</p>
			<p class="MLP-text para-style-override-1">Můj úkol je tím splněn. Má osobní účast na událostech tohoto rodinného příběhu nesahá za bod, jehož jsem právě dosáhl. Jiná pera než mé popíší podivné okolnosti, které poté nastaly. S&nbsp;vážnou a&nbsp;smutnou myslí uzavírám tuto stručnou zprávu.</p>
			<p class="MLP-text--12-0 para-style-override-1"><span style="font-style: italic;">Zde končí vyprávění pana Gilmora.</span></p>
		</div>
</body>
</html>