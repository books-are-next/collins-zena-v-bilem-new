---
title: "Příběh v\_podání prvního vypravěče, učitele kreslení Waltera Hartrighta"
contentType: prose
---

## 1

  

Náš příběh líčí, jakou moc má trpělivost ženy a čeho může dosáhnout odhodlanost muže.

Kdybychom se mohli spolehnout, že v naší anglické společnosti prozkoumá soukolí práva každičký podezřelý případ a postihne každou nespravedlnost, pak by se o událostech, jež budou vylíčeny na dalších stránkách, byla veřejnost mohla dozvědět z průběhu soudního řízení. Ale v některých případech bývá zákon předem zaujatým služebníkem plné tobolky, a proto tento příběh spatří světlo dnes poprvé zde v této knize. Co měl kdysi slyšet soudce, s tím se seznámí pozorný čtenář. Ani jedna významná okolnost, od počátku až po konečné odhalení, nebude spočívat na dohadech. Pokud bude pisatel těchto úvodních řádků (jménem Walter Hartright) úžeji spjat s událostmi, jež tu budou líčeny, pak o nich bude hovořit vlastními ústy. Tam, kde nebude moci hovořit z vlastní zkušenosti, vzdá se úlohy vypravěče a v jeho poslání budou pokračovat očití svědci.

Proto bude průběh těchto událostí sepsán několika pisateli – právě tak jako se při soudním jednání povolávají svědkové, aby dosvědčovali porušení zákona. A protože právě zde je cílem vylíčit pravdu co nejjasněji a nejsrozumitelněji, budou osoby, které byly nejúžeji spjaty s chodem věcí, samy o každé části našeho příběhu sdělovat své zkušenosti.

Jako prvního si vyslechněme osmadvacetiletého učitele kreslení Waltera Hartrighta.

## 2

  

Byl poslední červencový den. Dlouhé, horké léto se chýlilo ke konci. Postonával jsem, neměl jsem dobrou náladu, a abych byl upřímný, neměl jsem ani peníze. Proti očekávání mi mé hodiny kreslení nevynesly tolik jako obvykle a zdálo se, že podzim budu muset trávit z úsporných důvodů střídavě v domku své matky v Hampsteadu a ve svém londýnském bytě. Protože byl právě jeden z oněch dvou dnů v týdnu, kdy jsem chodíval navštěvovat matku a sestru, vydal jsem se do Hampsteadu.

Sotva jsem zazvonil u matčina domku, otevřely se prudce dveře a místo služebné se objevil můj dobrý známý profesor Pesca, Ital, jehož jsem kdysi zachránil před utonutím a který se stal od té doby mým oddaným přítelem. Jeho minulost jsem celkem neznal, věděl jsem jen, že kdysi přednášel na padovské univerzitě, že později z politických důvodů (jejichž podstatu mi kategoricky odmítl sdělit) opustil Itálii a že již řadu let žije v Londýně jako učitel řečí. Pesca mě vtáhl do pokoje a před matkou a sestrou mi sdělil, že pan Frederick Fairlie, zámecký pán v Limmeridge v Cumberlandu, mě hodlá přijmout na čtyři měsíce jako učitele kreslení dvou mladých dam. Druhým mým úkolem pak bude uspořádání jeho drahocenné sbírky kreseb, která je prý ve velmi zanedbaném stavu. Slibovaný plat byl velmi slušný a bylo výhodné, že jsem měl bydlet i jíst s ostatními členy rodiny přímo v zámku.

Cosi mi sice našeptávalo, abych toto místo nepřijímal, hledal jsem dokonce i vytáčky, jak se mu vyhnout, ale nakonec jsem pochopitelně tuto výhodnou nabídku přijal. Poslal jsem proto zástupci pana Fairlieho své doporučující listiny, doufaje ještě, že mě třebas odmítne, ale po třech dnech došla výzva, abych se ihned vydal do Cumberlandu. Vykonal jsem proto poslední přípravy, povečeřel s Peskou a po večeři odešel do Hampsteadu, abych se rozloučil s matkou a sestrou.

## 3

  

Po celý den panovalo tíživé dusno; také noc byla dusná. Matka a sestra se tak dlouho se mnou loučily a tolikrát mě prosily, abych počkal dalších pět minut, že když za mnou služebná zamkla dvířka zahrádky, byla již téměř půlnoc. Šel jsem sám po silnici k Londýnu, zabrán hluboko do myšlenek o svém budoucím životě, o limmeridgeském zámku, o panu Fairliem, o oněch dvou slečnách, jež budu vyučovat kreslení, když tu náhle mi ztuhla každá kapka krve v těle – někdo mi zezadu znenadání položil lehce ruku na rameno.

Prudce jsem se otočil a pevně sevřel v ruce hůl.

Uprostřed široké a měsíčním svitem zalité silnice stála, jako by se byla vynořila z podzemí nebo spadla z nebe, jakási bíle oděná žena, která na mne hleděla s vážnou tváří a pravicí ukazovala k temným stínům, pod nimiž se rozprostíral Londýn.

„Vede tato cesta do Londýna?“ zeptala se.

Pozorně jsem se na ni zahleděl. Byla již téměř jedna hodina z půlnoci. V slabém měsíčním světle jsem jasněji rozeznal jen bledý mladý obličej s propadlými tvářemi a ostrou bradou, široké, vážné a pozorné oči, nervózní, chvějící se rty a světle hnědé vlasy. Na jejím chování nebylo nic výstředního nebo dotěrného: byla klidná a zdrženlivá, trochu smutná a poněkud podezíravá – nevypadala ani jako dáma z lepší společnosti, ani jako příliš prostá žena. Byla celá oblečena v bílém, v ruce držela malý vak. Svou otázku položila zvláštním tichým hlasem a vyslovila ji neobvykle rychle.

„Slyšel jste mě?“ opakovala svou otázku bez jakékoli známky netrpělivosti nebo podráždění. „Ptala jsem se vás, vede-li tato cesta do Londýna.“

„Ano,“ odpověděl jsem, „vede. Promiňte mi, že jsem vám ihned neodpověděl. Trochu jste mě polekala, jak jste se tu objevila na silnici, vlastně ani nevím proč.“

„Nemyslíte si, doufám, že dělám něco špatného? Stala se mi nehoda – jsem z toho nešťastná, že jsem se tu octla tak pozdě sama.“

Mluvila teď neobvykle vzrušeně a ustoupila o několik kroků zpět. Snažil jsem se ji uklidnit.

„Ani vás nesmí napadnout, že bych vás z něčeho podezíral. Chci vám jen pomoci, pokud je to v mých silách. Byl jsem jenom překvapen, kde jste se tu náhle vzala na silnici, která předtím vypadala úplně liduprázdná.“

Žena se obrátila a ukázala k místu, kde byla v živém plotě mezera:

„Slyšela jsem vás přicházet a schovala jsem se tam, abych si vás prohlédla, než se vás odvážím oslovit. Nevěděla jsem, zda si mohu být před vámi jista, a bála jsem se, ale pak jsem se k vám tiše přiblížila a dotkla se vás. Mohu vám důvěřovat? Doufám, že si nemyslíte o mně nic zlého.“

Opuštěnost a bezmocnost té ženy mě dojala.

„Můžete mi zcela důvěřovat,“ ujistil jsem ji. „Nemusíte mi vysvětlovat, proč jste se tu tak octla. Nemám právo chtít na vás nějaké vysvětlování. Řekněte mi raději, jak vám mohu pomoci, a já vám pomohu, bude-li to v mých silách.“

„Jste velmi laskav a jsem opravdu ráda, že jsem se s vámi setkala.“ Poprvé se v jejím hlase zachvěl náznak ženské něhy, ale v oněch velkých, pozorných očích se neobjevila jediná slza. „Byla jsem v Londýně pouze jednou,“ pokračovala rychleji, „a z této strany Londýn vůbec neznám. Mohla bych tu sehnat nějaký kočár? Není příliš pozdě? Slibte mi, že mi pomůžete najít nějaký kočár, že se o mne potom už nebudete starat a že mě opustíte, jakmile vás o to požádám – mám totiž v Londýně přítelkyni, která mě s radostí uvítá. Nic víc od vás nechci, slíbíte mi to?“

Co jsem mohl učinit? Stála tu cizí bezmocná žena a jen na mně záleželo, poskytnu-li jí pomoc. Nablízku nebylo žádné stavení, po silnici nešel nikdo, koho bych se mohl zeptat na radu, a ani jsem neměl právo vnucovat jí svou vůli. Zbývalo mi jen pokusit se získat další čas novými otázkami. „Jste si tím jista, že vás vaše přítelkyně v Londýně v tak pozdní noční hodinu přijme?“

„To vím určitě. Jen mi slibte, že se o mne dál nebudete starat a že mě necháte odejít, jakmile vás o to požádám.“ Když se takto domáhala slibu již po třetí, přistoupila ke mně a položila mi náhle svou hubenou a chladnou ruku na rameno. Uvědomte si, že jsem byl mlád, že ruka, jež se mě dotkla, byla ruka ženy.

„Slibujete mi to?“

„Ano.“

Jediné slůvko! Ono malé, obyčejné slovo, jež každou denní hodinu splývá ze všech rtů. Dnes, když o tom píšu, celý se chvěji.

## 4

  

Vykročili jsme směrem k Londýnu, já a ona žena, jejíž jméno, povaha, dosavadní život, životní cíl, a dokonce sama přítomnost po mém boku byla pro mne naprostou záhadou. Bylo to jako sen. Byl jsem příliš zmaten, a tak jsem se po několik minut nezmohl na jediné slovo. Opět to byl její hlas, který prvý přerušil ticho: „Chtěla bych se vás ještě na něco zeptat,“ řekla náhle. „Znáte mnoho lidí v Londýně?“

„Ano, velmi mnoho.“

„A také mnoho šlechticů?“ Z této podivné otázky zazníval nádech nedůvěřivosti. Váhal jsem, než jsem odpověděl.

„Několik,“ prohlásil jsem po chvíli mlčení.

„A také mnoho…“ – a tu se zarazila a tázavě mi pohlédla do tváře – „a také mnoho baronetů?“

Byl jsem příliš překvapen, než abych odpověděl, a proto jsem se jí zeptal sám: „Proč se tak ptáte?“

„Protože kvůli sobě doufám, že jistého baroneta neznáte.“

„Řekněte mi, jak se jmenuje?“

„Nemohu – bojím se – ztrácím rozvahu, vyslovím-li jeho jméno.“ Mluvila hlasitě a téměř podrážděně, pozdvihla zaťatou pěst a pohrozila jí. Pak se náhle opět ovládla a skoro šeptem se mě zeptala: „Řekněte mi, které baronety vlastně znáte.“

Abych jí vyhověl, sdělil jsem jí dvě tři jména. „Ach, vy ho neznáte,“ řekla s ulehčením. „Jste snad sám šlechtic?“

„Ani zdaleka. Jsem pouhý učitel kreslení.“

„Není šlechtic,“ opakovala pro sebe. „Díky Bohu! Mohu mu tedy důvěřovat.“

Až dosud se mi dařilo z ohledu k své společnici zkrotit svou zvědavost, nyní mě však přemohla. „Máte zřejmě důvod, proč se horšíte na šlechtice. Ublížil vám snad nějak ten baronet, jehož jméno se mi zdráháte prozradit? Zavinil to snad on, že jste zde na silnici v tak nezvyklou noční hodinu?“

„Neptejte se mě na nic. Nenuťte mě, abych vám o tom vyprávěla,“ odpověděla. „Necítím se nijak dobře. Bylo mi krutě ublíženo a ukřivděno. Prokážete mi velkou laskavost, půjdete-li nyní rychleji a nebudete-li na mě mluvit. Musím se teď nutně uklidnit, půjde-li to.“ Vykročili jsme rychleji a po celou půlhodinu nikdo z nás nepromluvil ani slovo. Chvilkami jsem úkradkem pohlédl na její tvář. Zůstávala nezměněna: rty pevně sevřeny, obočí stažené, oči upřené přímo před sebe. Když jsme dorazili k prvním domům, tvář se jí poněkud vyjasnila a neznámá znovu promluvila.

„Bydlíte v Londýně?“ zeptala se.

„Ano.“ Tu mi však napadlo, že by v ní snad tato odpověď mohla vzbudit naději na nějakou pomoc nebo radu v nejbližších dnech a pomyslil jsem si, že bych ji proto měl upozornit na svůj nadcházející odjezd, a tak jí ušetřit možné zklamání. Dodal jsem proto: „Zítra však odjíždím na nějakou dobu z Londýna. Jedu na venkov.“

„Kam?“ zeptala se. „Na sever, či na jih?“

„Na jih – do Cumberlandu.“

„Do Cumberlandu!“ opakovala rozechvěně. „Jak ráda bych tam také jela. Byla jsem tam kdysi tak šťastna!“

Znovu jsem se pokusil nadzdvihnout závoj, který visel mezi tou ženou a mnou. „Nenarodila jste se snad v onom krásném kraji, plném jezer?“

„Nikoli,“ odvětila, „narodila jsem se v Hampshiru, krátký čas jsem však v Cumberlandu chodila do školy. Říkáte jezera? Nepamatuji se na ně! Jak ráda bych ještě jednou uviděla vesnici Limmeridge a limmeridgeský zámek.“

Nyní jsem byl překvapen já. Náhodná zmínka o sídle pana Fair­lieho z úst mé podivné společnice mě naplnila údivem.

„Nevolal nás snad někdo?“ zeptala se, když jsem se zastavil, a zděšeně se ohlédla na silnici za námi.

„Ne, ne, mne jen zarazila vaše zmínka o limmeridgeském zámku. Před několika dny jsem o něm slyšel od nějakých tamních známých.“

„To ale jistě nebyl nikdo z mých známých! Paní Fairlieová je mrtva, její manžel je mrtev a jejich děvčátko se mezitím snad již provdalo a už je odtud pryč. Ani nevím, kdo dnes v Limmeridge bydlí. Žije-li ale přece ještě někdo z jejich rodiny, pak ho miluji již jen kvůli paní Fairlieové.“ Chtěla zřejmě říci ještě více, ale mezitím jsme došli k bráně, u níž se vybíralo mýtné. Žena mi pevně stiskla paži a úzkostlivě se dívala kupředu. „Dívá se výběrčí ven?“

Nedíval se, a když jsme procházeli bránou, nebylo široko daleko ani člověka. Pohled na plynové lampy a domy ji zřejmě rozrušil a zvýšil její netrpělivost. „Tak to je Londýn,“ pravila. „Nevidíte nějaký kočár, který bych si mohla najmout? Jsem unavena a bojím se. Chtěla bych už být sama a odjet.“

Vysvětlil jsem jí, že musíme jít ještě kousek cesty, než dojdeme ke stanovišti kočárů, a pokoušel jsem se navázat přerušený rozhovor o Cumberlandu. Bylo to marné. Byla zcela v zajetí myšlenky na samotu a odjezd. Nedokázala o ničem jiném uvažovat nebo mluvit. Za chvíli jsem spatřil drožku, z níž vystoupil nějaký cestující. Zavolal jsem na drožkáře, a když jsme přecházeli ulici, vzrostl neklid mé společnice do té míry, že mě téměř přinutila k běhu. „Je strašně pozdě,“ vysvětlovala. „Spěchám jenom proto, že je tak pozdě.“

„Nejedete-li, pane, směrem k Tottenham Court Road,“ prohlásil drožkář, když jsem otevřel dvířka kočáru, „tak vás nemohu vzít. Můj kůň je utahanej jako kočka a jinam mi už nepojede než do stáje.“

„Dobře, dobře. To mi stačí. Jedu tím směrem – jedu tím směrem,“ řekla neznámá a vklouzla do kočáru. Požádal jsem ji, abych ji směl doprovodit.

„Ne, ne, ne!“ odvětila prudce. „Jsem teď úplně v pořádku a zcela šťastna. Pamatujte si, co jste mi slíbil. Děkuji vám, mnohokrát vám děkuji.“ Měl jsem ruku položenu na dvířkách kočáru. Neznámá ji uchopila, políbila a odstrčila. V tom okamžiku se vůz rozjel. Napřed jsem chtěl, aniž jsem věděl proč, vůz zastavit, ale rachot kol pomalu slábl v dálce, až se kočár rozplynul v černých stínech na konci ulice a žena v bílém zmizela.

Uplynulo deset nebo snad i více minut. Kráčel jsem dál stejným smě­rem, chvilkami jsem se podvědomě zastavoval. Na okamžik jsem dokonce pochyboval, zda se to, co jsem právě prožil, skutečně přihodilo, pak mě zase rozladil nepříjemný pocit, že jsem nejednal správně, přičemž jsem ovšem nevěděl, jak jsem se vlastně měl správně zachovat. Byl jsem hluboko ponořen do svých zmatených myšlenek, když mě z nich prudce vytrhlo hrčení rychle se otáčejících kol. Byl jsem na tmavé straně ulice ve stínu zahradních stromů. Zastavil jsem se a ohlédl. Na druhé, osvětlené straně ulice, trochu nížeji, kráčel strážník.

Kočár projel kolem mne; byla to otevřená bryčka, v níž seděli dva muži. „Zastavte!“ zvolal jeden z nich. „Tam je strážník. Zeptáme se ho.“

Bryčka prudce zarazila nedaleko místa, kde jsem stál. „Strážníku, neviděl jste tudy jít nějakou ženu?“

„Jakou ženu?“

„Ženu ve žlutých šatech…“

„Ne, ne,“ přerušil ho druhý muž. „Šaty, které měla od nás, jsme našli na její posteli. Musela utéci v šatech, které měla na sobě, když k nám přišla. Byla v bílém, strážníku. Žena v bílém.“

„Neviděl jsem ji, pane.“

„Potkáte-li ji vy nebo některý z vašich lidí, zadržte ji a dopravte na tuto adresu. Zaplatím všechny výlohy a navíc dostanete slušnou odměnu.“

Strážník pohlédl na lístek, který mu onen muž podal. „Proč ji máme zadržet? Čeho se dopustila?“

„Utekla z mého ústavu pro choromyslné. Nezapomeňte: žena v bílém. Jedeme dále!“

## 5

  

Utekla z mého ústavu pro choromyslné!

Lhal bych, kdybych nepřiznal, že na mne tato slova zapůsobila jako blesk. Z některých podivných otázek, které mi ona podivná žena položila, jsem jen usoudil, že buď byla od přírody roztěkaná a rozháraná, anebo že nějaký náhlý úlek porušil rovnováhu její mysli. Nikdy mi však nepřišla na mysl představa naprostého šílenství, jakou obvykle spojujeme s pojmem ústavu pro choromyslné. Nic z její řeči nebo jejího chování tomu nenasvědčovalo a slova, jež onen neznámý pronesl k strážníkovi, mě ani nyní nepřesvědčila. Co jsem vlastně učinil? Pomohl jsem k útěku oběti nějakého nespravedlivého uvěznění, nebo jsem přispěl k tomu, že se po Londýně svobodně pohybuje nešťastná bytost, jejíž činy mají podléhat dozoru? V rozrušeném stavu, v němž jsem byl, jsem nemohl na spánek ani pomyslit. Po celý zbytek noci jsem přemýšlel o oné nešťastné bytosti, o tom, kde asi vystoupila z drožky, co se s ní stalo, zda ji muži v bryčce vystopovali a zda se jí opět zmocnili. Bylo pro mne vysvobozením, když nadešla hodina mého rozloučení s Londýnem, s londýnskými žáky a přáteli, a když jsem se mohl vydat na cestu za novými zájmy a novým životem.

Jel jsem vlakem do Carlisle, tam jsem měl přestoupit na lokálku jedoucí směrem k pobřeží. Mezi Lancasterem a Carlisle se však porouchala lokomotiva, takže jsem zmeškal spojení a musel několik hodin čekat, a když jsem konečně vystoupil na stanici, která byla nejblíže limmeridgeskému zámku, bylo již po desáté hodině večer. Kočí, který na mě čekal, byl mým pozdním příjezdem zřejmě rozladěn. Byl ve stavu oné vysoce uctivé nevrlosti, tak typické pro anglické služebnictvo. Jeli jsme pomalu naprostou tmou. Asi po jedenapůlhodinové jízdě jsem zdáli uslyšel hučet moře. Pak jsme vjeli na hladkou cestu, projeli napřed jednou a pak druhou branou a zastavili před zámkem. Přivítal mě důstojně se tvářící sluha, který mi sdělil, že se panstvo již odebralo na lože, a potom mě uvedl do velkého pokoje, kde jsem měl přichystánu večeři. Byl jsem příliš znaven a ani jsem neměl chuť hodně jíst a pít, a to tím spíše, že mě onen důstojně se tvářící sluha obsluhoval tak upjatě, jako by se k večeři byla dostavila celá společnost, a nikoli pouze jediný člověk. Za čtvrt hodiny jsem se dal zavést do své ložnice, sluha mi oznámil: „Snídaně se podává v devět hodin,“ rozhlédl se po místnosti, zda je všechno v pořádku, a tiše se vzdálil. „O čem se mi bude dnes v noci zdát?“ pomyslil jsem si, když jsem sfoukával svíčku. „O ženě v bílém? O neznámých obyvatelích tohoto cumberlandského zámku?“ Byl to neobvyklý pocit spát jako přítel nebo člen rodiny v domě, jehož obyvatele člověk nezná ani od vidění!

## 6

  

Když jsem příštího jitra vstal a rozhrnul záclony, otevřel se mi veselý pohled na moře, rozprostírající se pod jasným srpnovým sluncem, a na vzdálené pobřeží Skotska, ohraničující modravý obzor. Krátce před devátou jsem sešel do přízemí. Onen důstojně se tvářící sluha z předešlé noci mě potkal, jak bloudím po chodbách, a zavedl mě do pokoje, v němž se podávala snídaně. Když jsem otevřel dveře, uviděl jsem nejprve bohatě prostřený stůl, stojící uprostřed dlouhé místnosti s mnoha okny. U nejvzdálenějšího okna stála, obrácena zády ke mně, žena vysoké a pěkné postavy. Neslyšela mě vcházet do pokoje, takže jsem se jí mohl chvíli obdivovat, a teprve pak jsem zarachotil židlí, abych upoutal její pozornost. Ihned se ke mně otočila. Její pohyby byly tak plny půvabu, že jsem se nemohl dočkat, až jí uvidím jasně do tváře. Vykročila od okna – a řekl jsem si: „Ta dáma má snědou pleť!“ Popošla o několik kroků – a já jsem si řekl: „Ta dáma je mladá!“ Přiblížila se ještě více – a tu jsem si řekl (s pocitem překvapení, jež se nedá vyjádřit slovy): „Ta dáma je ale ošklivá!“

Její pleť byla téměř tmavá a na horním rtu byla stopa knírku. Měla široká, výrazná mužská ústa i bradu, pronikavé a odhodlané hnědé oči a husté, jako uhel černé vlasy, padající jí neobvykle hluboko do čela. Její tvář, třeba otevřená, upřímná a inteligentní, postrádala ženské něhy a půvabu. Rozpor mezi touto tváří a jejím tělem, které mohlo sloužit za vzor sochařům, vyvolával pocit podobný onomu nám všem známému znepokojení, které pociťujeme, když se ve spánku nedokážeme vyrovnat s nepřirozenostmi a rozpory snu.

„Tak vy jste pan Hartright?“ otázala se mě s úsměvem. „Včera večer jsme se už vzdali veškeré naděje a šli v obvyklou hodinu spát. Omluvte mě za tento opravdový nedostatek pozornosti a dovolte mi, abych se vám současně představila jako jedna z vašich žaček. Podejme si ruce! Stejně k tomu musí dříve nebo později dojít, tak proč by k tomu nemohlo dojít raději dříve?“

Její hlas byl při tomto celkem neobvyklém přivítání jasný a pří­jemný. Ruku – spíše širokou, ale krásně utvářenou – mi podala ladným, přirozeným pohybem ušlechtilého člověka. Pak jsme usedli ke snídani a ona pokračovala: „Doufám, že jste odhodlán vytěžit ze svého pobytu u nás co nejvíce. Dnes ráno se budete muset spokojit pouze s mou společností. Sestra je ve svém pokoji, tam si pěstuje onu typicky ženskou nemoc – bolest hlavy –, a její stará guvernantka, paní Veseyová, ji šlechetně ošetřuje svým posilujícím čajem. Můj strýc, pan Fairlie, nejí společně s námi; je churavý a žije staromládenecky ve svých pokojích. Jinak kromě mne již není v domě nikdo. Byly tu s námi ještě dvě mladé dámy, ty však včera ze zoufalství odjely. Není divu: po celý jejich pobyt jsme jim pro nemoc pana Fairlieho nemohli obstarat společnost flirtujících, tančících a konverzujících osob mužského pohlaví a následkem toho jsme se neustále hádaly, zejména při večeři. Nikdo přece nemůže očekávat, že by čtyři ženy den co den spolu samy večeřely a přitom se nehádaly! Jak vidíte, nemám o vlastním pohlaví příliš valného smýšlení, pane Hartrighte, – chcete čaj, nebo kávu? – ostatně žádná žena si o druhých ženách nic dobrého nemyslí, i když to málokterá tak otevřeně přizná jako já! Co se tváříte tak rozpačitě? Proč? Váháte, co si máte vzít k snídani, nebo jste překvapen mým neprozřetelným tlacháním? V prvém případě vám radím jako přítelkyně, abyste si nebral studenou šunku a raději počkal, až nám donesou omeletu. Jde-li o druhý důvod, naleji vám trochu čaje, abych trochu uklidnila vaši mysl, a učiním již vše, co žena dokáže (a toho je bohužel velmi málo), abych držela jazyk za zuby.“ A se smíchem mi podala šálek čaje.

„Ano, ano,“ pokračovala, když jsem jí odpověděl, jak jsem nejlépe dovedl, „rozumím vám. Vždyť vy tu v domě z lidí, o nichž se vám tu tak samozřejmě zmiňuji, vlastně vůbec nikoho neznáte. Musím to proto ihned napravit. Řekněme, že začnu s vlastní osobou, abychom měli tento předmět co nejdříve za sebou. Jmenuji se Marian Halcombová a je typicky ženskou nedůsledností, nazývám-li pana Fairlieho svým strýcem a slečnu Fairlieovou svou sestrou. Má matka byla dvakrát provdána: po prvé za pana Halcomba, mého otce, a po druhé za pana Filipa Fairlieho, otce mé nevlastní sestry. Až na to, že jsme obě siroty, jsme si v každém jiném ohledu zcela nepodobné. Můj otec byl chudák, a otec slečny Fairlieové byl boháč. Já nemám nic, a ona má velké jmění. Já jsem tmavá a ošklivá, a ona je světlá a krásná. Každý si myslí, že jsem zakyslá a potrhlá (zcela právem), a o ní si každý myslí, že je roztomilá a vlídná (ještě více právem). A co mám říci o panu Fairliem? Na mou duši ani nevím. Jistě si vás po snídani zavolá, a tak si budete moci o něm udělat obraz sám. Zatím vám mohu sdělit jen to, že je mladším bratrem zesnulého pana Filipa Fairlieho, že je to starý mládenec a že je poručníkem slečny Fairlieové. Máme se se sestrou velmi rády, a protože nemohu žít bez ní a ona beze mne, žijeme tu spolu na limmeridgeském zámku. Budete se muset zalíbit buď nám oběma, nebo ani jedné z nás, a co bude ještě těžší pro vás, pane Hartrighte, budete odkázán jedině na naši společnost. Paní Veseyová je sice skvělá žena, oplývající všemi ctnostmi, ale jako společnice nestojí za nic. A pan Fairlie je příliš churav, než aby se s někým bavil. Nevím, co mu chybí, lékaři nevědí, co mu chybí, a ani on sám to neví. Všichni říkáme, že jsou to nervy, a nikdo z nás neví, co tím míníme, když to tvrdíme. Rozhodně vám však doporučuji, abyste vyhověl jeho libůstkám, až s ním budete dnes mluvit. Obdivujte se jeho sbírkám mincí, starých tisků a kreseb a získáte si ho úplně. Věřte mi, dovedete-li se spokojit s klidným venkovským životem, pak nevím, proč by se vám tu nemělo žít dobře. Mezi snídaní a obědem se budete zabývat kresbami pana Fairlieho. Po obědě se slečna Fairlieová i já ozbrojíme skicáři a půjdeme pod vaším vedením přenášet na papír naše znetvořené představy přírody. Upozorňuji, že kreslení je její zálibou, nikoli mojí! Má sestra ráda maluje, a tak také já kvůli ní plýtvám barvami a kazím papír právě tak vážně jako každá jiná řádná Angličanka. Myslím, že večery budete moci díky naší pomoci strávit jakž takž příjemně. Slečna Fairlieová hraje krásně na klavír, já chudinka sice nerozpoznám jednu notu od druhé, ale umím hrát šachy, kostky, karty, a dokonce i kuželky. Tak co si myslíte o svém programu? Dokážete se smířit s naším klidným, pravidelným životem, anebo budete v jednotvárném prostředí limmeridgeského zámku nepokojně a tajně bažit po změně a dobrodružství?“

Až dosud jsem ji při jejím příjemném výkladu ničím nepřerušoval, kromě bezvýznamných přitakání, jichž ode mne vyžadovala společenská zdvořilost. Když jí však náhodou sjelo ze rtů ono slovíčko „dobrodružství“, připomnělo mi mé setkání se ženou v bílém a vzbudilo ve mně dychtivost odhalit souvislost, která podle zmínky oné bezejmenné uprchlice musela kdysi existovat mezi ní a dřívější paní limmeridgeského zámku.

„I kdybych byl tím nejneklidnějším člověkem na světě,“ odvětil jsem, „netoužil bych pro nejbližší dobu po sebemenším dobrodružství. Právě v noci před svým příjezdem do tohoto domu jsem jedno dobrodružství zažil a jsem z něho ještě tak rozrušen a udiven, že mi to, slečno Halcombová, postačí na celý zdejší pobyt, a možná že i na déle!“

„Opravdu, pane Hartrighte? Můžete mi o tom povědět?“

„Máte na to plné právo. Hlavní postava této příhody mi je zcela neznámá a ani vy ji snad nebudete znát, rozhodně se však zmínila o zesnulé paní Fairlieové slovy plnými nejhlubší vděčnosti a úcty.“

„Cože, mluvila o mé matce? To mě nesmírně zajímá! Prosím, vyprávějte mi o tom!“

Vyprávěl jsem jí proto o okolnostech, za kterých jsem se setkal se ženou v bílém, a slovo za slovem opakoval, co mi řekla o paní Fairlieové a o limmeridgeském zámku. Po celé vyprávění nespustila slečna Halcombová ze mne oči. Její tvář vyjadřovala živý zájem a údiv, ale nic více. Zřejmě znala klíč k tomuto tajemství právě tak málo jako já.

„Jste si zcela jist, že hovořila o mé matce?“ zeptala se.

„Úplně,“ odpověděl jsem. „Ať už to byl kdokoli, tato žena kdysi chodila v Limmeridge do školy, paní Fairlieová se k ní zřejmě musela velice laskavě zachovat a ona, vděčně vzpomínajíc na tuto laskavost, cítí oddanost ke všem žijícím členům rodiny. Věděla, že paní Fairlieová i její manžel jsou mrtvi, a mluvila o slečně Fairlieové, jako by ji znala v dětství.“

„Jestliže se nemýlím, tak vám přece říkala, že není odsud, že?“

„Ano, prohlásila mi, že je z Hampshiru.“

„A vám se nepodařilo zjistit, jak se jmenuje?“

„Naprosto ne.“

„To je zvláštní. Jednal jste jistě zcela správně, že jste té chudince dopomohl k svobodě, škoda jen, že jste se víc nevynasnažil zjistit její jméno. Nějak budeme muset odhalit tohle tajemství. Ale raději o tom nemluvte ani s panem Fairliem, ani s mou sestrou. Určitě ani jeden z nich neví, kdo ta žena může být, jsou však, každý svým zcela odlišným způsobem, dosti nervózní a přecitlivělí. Já sama jsem celá žhavá, abych na to přišla, a budu se věnovat ze všech sil odhalení této záhady. Vím, že má matka tu založila venkovskou školu, která tu stojí dodnes, když se sem po svém druhém sňatku přestěhovala. Ale staří už jsou všichni mrtvi nebo byli přeloženi, odtud se nám zřejmě žádného objasnění nedostane. Jediná možnost, která mě nyní napadá, je –“

V tomto okamžiku jsme byli přerušeni příchodem sluhy, který přinesl vzkaz od pana Fairlieho, abych k němu ihned po snídani přišel.

„Počkejte v hale,“ odpověděla pohotově slečna Halcombová sluhovi za mne, „pan Hartright ihned přijde. Chtěla jsem říci,“ pokračovala a obrátila se ke mně, „že máme se sestrou mnoho matčiných dopisů, jež psala mému i jejímu otci. Dnes dopoledne prohlédnu matčinu korespondenci s mým nevlastním otcem. Velmi často pobýval v Londýně a byl téměř neustále mimo venkovské sídlo, matka mu vždy psávala o všem, co se děje v Limmeridge. Je dost pravděpodobné, že budu už něco mít zajištěno, až se opět sejdeme. Oběd se podává ve dvě hodiny. Při obědě vás již budu moci představit své sestře a odpoledne se projdeme po okolí, abychom vám ukázaly svá nejoblíbenější místa. Zatím na shledanou.“

## 7

  

Slečna Halcombová vyšla z pokoje. Hned nato jsem šel do haly, odkud mě sluha zavedl do prvního poschodí do pokoje ležícího vedle ložnice, v níž jsem první noc přespal. „Mám příkaz pana Fairlieho, abych vám ukázal vaši pracovnu a zeptal se vás, jste-li spokojen s její polohou a osvětlením.“ Musel bych opravdu být velmi náročný, kdyby se mi onen pokoj nebyl zalíbil. Byla to totiž nejhezčí a nejpřepychověji zařízená pracovna, jakou jsem kdy viděl, a nemohl jsem si ji proto vynachválit.

Sluha byl příliš dobře vychován, než aby prozradil sebemenší spokojenost. Když jsem vyčerpal svůj chvalozpěv, uklonil se mi s ledovou úctou a tiše mi otevřel dveře, abych mohl vyjít zpět do chodby. Zašli jsme za roh, vešli do další dlouhé chodby, vystoupili na jejím konci po několika schodech, prošli malou okrouhlou síní a zastavili se u dveří, před nimiž visel tmavý závěs. Sluha tyto dveře otevřel a zavedl mě k dalším, které rovněž otevřel. Za nimi visely další dva bledězelené hedvábné závěsy. Sluha jeden z nich tiše odhrnul, tlumeným hlasem oznámil: „Pan Hartright“ a vzdálil se.

Octl jsem se ve vysokém a rozlehlém pokoji s nádherně vyřezávaným dřevěným stropem a s podlahou pokrytou tak tlustým měkkým kobercem, že mi připadalo, jako bych kráčel po sametu. U jedné stěny pokoje stála dlouhá knihovna se vzácnými intarziemi, jaké jsem dosud nikdy neviděl. Byla vysoká necelé dva metry a na ní stály v pravidelném odstupu mramorové sošky. U protější stěny pokoje stály dvě starožitné skříňky a mezi nimi visel obraz Panny Marie s Jezulátkem, na jehož rámu byl zlacený štítek s jménem Raffaelovým. Po mé pravé i levé straně stály skříňky i malé vykládané stolky, naplněné vzácnými porcelánovými figurkami, vázami, předměty ze slonoviny a různými hračičkami a starožitnostmi, blyštícími se zlatem, stříbrem a drahými kameny. Na protějším konci pokoje byla okna zastřena a průchodu slunečního světla bránily široké záclony stejné bledězelené barvy, jako byly hedvábné závěsy visící před dveřmi. Pán domu seděl v pohodlné lenošce, k jejímuž jednomu opěradlu byl připevněn podstavec pro knihy a k druhému malý stolek. Panu Fairliemu mohlo být padesát nebo šedesát let. Jeho hladká tvář byla vyhublá, unavená a průsvitně bledá, ale bez vrásek. Měl dlouhý a zahnutý nos, velké šedomodré vystouplé oči, zarudlá víčka, řídké a hebké pískově žluté vlasy, které teprve v pozdním věku začínají šedivět. Jeho bílé jemné ruce byly ozdobeny dvěma vzácnými prsteny. Vypadal nesmírně zjemněle. Má ranní zkušenost se slečnou Halcombovou sice způsobila, že jsem byl již předem příznivě nakloněn všem obyvatelům tohoto domu, ale přece jen jsem od prvního okamžiku nemohl k panu Fairliemu cítit ani trošku sympatií.

Když jsem k němu přistoupil blíže, povšiml jsem si, že na velkém kulatém stole stojícím blízko něho ležela uprostřed jiných vzácných a krásných předmětů malá skříňka, vykládaná slonovinou a stříbrem, s malými přihrádkami, vyloženými tmavomodrým sametem, v nichž byly uloženy mince nejrůznějších tvarů a velikostí. Jedna z přihrádek ležela na stolečku připevněném k opěradlu lenošky a pan Fairlie se právě zabýval čištěním mincí. V přiměřené vzdálenosti od lenošky jsem se zastavil a uctivě uklonil.

„Jsem rád, že vás tu mám v Limmeridge, pane Hartrighte,“ oslovil mě pan Fairlie naříkavým chraptivým hlasem. „Prosím, posaďte se. A nehýbejte, prosím, židlí. Mé nervy jsou v tak zuboženém stavu, že mi jakýkoli pohyb způsobuje nesmírnou bolest. Viděl jste již svou pracovnu? Postačí vám?“

„Právě odtud přicházím, pane Fairlie, a ujišťuji vás, že…“

Tu pan Fairlie zavřel oči, prosebně zdvihl bílou ruku, a tím mě zarazil v půli věty. „Promiňte mi, prosím. Ráčil byste však hovořit trochu tišeji? Mé nervy jsou v tak zuboženém stavu, že mi každý hlasitý zvuk připravuje nepopsatelná muka. Jistě odpustíte churavému člověku, viďte! Říkám vám jen to, co mě můj žalostný zdravotní stav nutí říkat každému jinému. Ano. A opravdu se vám váš pokoj líbí?“

„Nic hezčího a nic pohodlnějšího jsem si ani nemohl přát,“ odpověděl jsem tlumeným hlasem a začal jsem chápat, že sobecká přetvářka pana Fairlieho a jeho zubožené nervy jsou jedno a totéž.

„To mě těší. Zjistíte, pane Hartrighte, že se zde v našem domě nesetkáte s oním strašným anglickým barbarským názorem na společenské postavení umělcovo. Strávil jsem značnou část svého života v cizině, takže jsem v tomto ohledu odhodil svou ostrovanskou kůži. Přál bych si, abych totéž mohl prohlásit o našich šlechtických sousedech. Jsou to však, ujišťuji vás, lidé, kteří by s údivem otevřeli ústa, kdyby viděli Karla V., jak Tizianovi zdvihá spadlý štětec. Byl byste, prosím, tak laskav a zasunul tuto zásuvku zpět do skříňky a podal mi další? Mé nervy jsou v tak zuboženém stavu, že mi je jakákoli námaha nevýslovně nepříjemná. Ano. Děkuji vám.“

Samozřejmost, s jakou pan Fairlie svou prosbu vyslovil, mě poněkud pobavila, neboť byla praktickým komentářem k jeho liberální společenské teorii, kterou mě právě obšťastnil.

„Děkuji vám mnohokráte a prosím vás za odpuštění. Máte rád mince? Ano? To jsem rád, že kromě společné lásky k umění máme ještě další společnou zálibu. A pokud jde o finanční uspořádání mezi námi, povězte mi, jste s ním spokojen?“

„Jsem s ním nadmíru spokojen, pane Fairlie.“

„Velice mě těší. A – co dál? Už si vzpomínám. Můj správce vás koncem prvního týdne vyhledá, aby se přesvědčil, zda nemáte nějaká další přání. A – co dál? Není to zvláštní? Měl jsem toho ještě tolik na mysli – a zdá se, že jsem na vše zapomněl! Byl byste tak laskav a zazvonil? Zvonek je tam v rohu. Ano. Děkuji vám.“

Zazvonil jsem. Tiše se objevil další sluha – cizinec se strnulým úsměvem a dokonale učesanými vlasy, prostě komorník každým coulem.

„Louisi,“ oslovil ho pan Fairlie, „dnes ráno jsem zapsal několik poznámek do svého zápisníku. Najdi jej. Tisíckrát se vám omlouvám, pane Hartrighte, obávám se, že vás nudím.“

Sluha se za chvíli vrátil s malou knížkou. „Ano, je to tak,“ prohlásil pan Fairlie, nahlédnuv do ní. „Louisi, sundej tyhle desky,“ nařídil pak a ukázal na řadu desek ležících na mahagonových policích u okna. „Ne, ne ty se zeleným hřbetem, v té mám Rembrandtovy lepty. Máte rád lepty? Ano? Jsem rád, že máme opět další společnou zálibu. Desky s červeným hřbetem, Louisi! Neupusť je! Nevíte ani, pane Hartrighte, jakými mukami bych trpěl, kdyby Louis ty desky upustil. Louisi, jdi pryč! Co ty jsi za osla! Nevidíš, že mám v ruce zápisník? Myslíš si, že ho snad chci držet stále? Proč jej ode mne nevezmeš bez vyzvání? Omluvte mě, pane Hartrighte, ale sluhové jsou takoví oslové! Povězte mi, co si myslíte o mých kresbách? Došly mi z dražby v hrozném stavu – když jsem se na ně posledně díval, připadalo mi, jako by z nich byly cítit prsty těch odporných zprostředkovatelů a antikvářů. Můžete si je vzít na starost?“

I když mé nervy nebyly natolik jemné, aby mi pomohly ucítit pach plebejských prstů, který pohoršil nosní dírky pana Fairlieho, byl jsem přece jen natolik znalcem, abych mohl odhadnout, že jde o skutečně vzácné ukázky anglických akvarelů.

„Tyto kresby se musí opatrně vyhladit a podlepit,“ odpověděl jsem. „A podle mého názoru stojí…“

„Promiňte mi, prosím,“ přerušil mě pan Fairlie. „Nebudete mít nic proti tomu, budu-li mít zavřené oči, zatím co budete mluvit? Dokonce i toto světlo je pro ně příliš ostré. Ano?“

„Chtěl jsem právě říci, že tyto kresby stojí za všechen čas a námahu…“

Pan Fairlie náhle rozevřel oči a obrátil je s výrazem bezmocného ohromení k oknu.

„Snažně vás prosím, promiňte mi, pane Hartrighte,“ řekl slabě rozčilen, „ale mám pocit, jako bych slyšel dole v zahradě – v mé soukromé zahradě – nějaké hrozné děti!“

„Nezdá se mi, pane Fairlie, neslyšel jsem nic.“

„Byl byste tak laskav – jste přece tak hodný k mým ubohým nervům – byl byste tak laskav a nadzdvihl cíp záclon? Nedopusťte však, aby na mne dopadl jediný sluneční paprsek, pane Hartrighte! Nadzdvihl jste tu záclonu? Ano? Tak se laskavě podívejte do zahrady a přesvědčte se, zda tam opravdu nikdo není!“

Vyhověl jsem jeho žádosti. Celá zahrada byla kolem dokola obklopena zdí. Na celém tom posvátném území nebylo vidět ani jedinou lidskou bytost, velkou či malou. Sdělil jsem toto potěšující zjištění panu Fairliemu.

„Tisíceré díky. Muselo se mi to asi zdát. Díky bohu nejsou v tomto domě žádné děti, ale sluhové (lidé zrození bez nervů) jsou s to sem vodit děti z vesnice. A opravdu se můžete o kresby postarat? To jsem rád. Máme ještě něco projednat? Jestliže ano, myslím, že jsem to již zapomněl. Mám znovu zazvonit na Louise?“

Měl jsem sám, stejně jako zřejmě i pan Fairlie, živý zájem na brzkém zakončení naší rozmluvy, a proto jsem se odvážil položit onu zbývající otázku: „Jediná věc, kterou ještě musíme projednat, pane Fairlie, je, pokud myslím, otázka vyučování kreslířskému umění obou dam.“

„Máte pravdu,“ přisvědčil pan Fairlie. „Byl bych rád, kdybych se cítil natolik silný, abych se mohl pustit do podrobnějšího rozhovoru o této otázce, ale bohužel tomu tak není. Dámy, kterým poskytnete své služby, si ji budou muset ujasnit a rozhodnout samy. Má neteř zbožňuje vaše rozkošné umění. Ví o něm právě dost, aby si byla vědoma svých vlastních bolestných nedostatků. Věnujte jí, prosím, veškerou svou péči. Zbývá ještě něco? Ne. Rozumíme si zcela dobře, že? Nemám již právo zdržovat vás od vašich radostných povinností, že ne? Je to milé, že jsme všechno zdárně projednali – jaký je to příjemný pocit, když člověk něco vykoná. Byl byste tak laskav a zazvonil na Louise, aby odnesl desky do vašeho pokoje?“

„Odnesu je tam sám, pane Fairlie, dovolíte-li.“

„Opravdu? To máte tolik síly? Jak je to krásné, je-li člověk silný! Určitě je neupustíte, že? Jsem tak rád, že vás tu mám v Limmeridge, pane Hartrighte! Jsem na tom tak špatně, že se ani neodvažuji doufat, že bych mohl být častěji ve vaší společnosti. Byl byste tak laskav a dal velký pozor, abyste nepráskl dveřmi a neupustil desky? Děkuji vám. Pomalu odhrňte závěsy – stačí, aby jen trochu zašelestily, a je mi, jako by mnou projel nůž. Ano. Na shledanou.“

Když se za mnou spustily světlezelené závěsy a uzavřely oboje dveře, zastavil jsem se na okamžik v malé síni a ulehčeně si zhluboka oddychl. Bylo mi, jako bych se po dlouhém potápění opět vynořil nad vodu.

Ve dvě hodiny jsem opět sešel dolů do pokoje, kde se ráno podávala snídaně. Čekalo mě seznámení se slečnou Fairlieovou, a uspěla-li slečna Halcombová v prohlídce dopisů své matky tak, jak předpokládala, pak také nadešel čas, kdy se vyjasní záhada ženy v bílém.

## 8

  

Když jsem vešel do pokoje, seděly u stolu slečna Halcombová a starší paní, dřívější vychovatelka slečny Fairlieové, paní Veseyová. Vypadala jako zosobnění lidského klidu a ženské laskavosti. Z její mírné tváře vyzařovala klidná pohoda pokojně tráveného života. Někteří lidé se životem řítí, jiní se jím loudají. Paní Veseyová svůj život proseděla. Seděla doma, ráno i večer; seděla v zahradě; seděla na odpočívadlech na chodbách; zůstávala sedět, když ji přátelé chtěli brát s sebou na procházky, prostě seděla za všech životních situací. Byla to mírná, povolná, nesmírně klidná a neškodná stará dáma, která nikdy ani náhodou v nikom nevyvolala představu, že by od svého narození žila.

Slečna Fairlieová u stolu nebyla a k obědu se ani nedostavila. Po obědě si slečna Halcombová, jejímuž pohotovému zraku nic neušlo, povšimla pohledů, které jsem čas od času vrhal ke dveřím, a pravila: „Chápu vás, pane Hartrighte, divíte se asi, co se stalo s vaší druhou žačkou. Byla již dole a hlava ji přestala už bolet, nebylo jí však ještě natolik dobře, aby s námi poobědvala. Svěříte-li se mému vedení, myslím, že se nám podaří nalézt ji někde v zahradě.“ Pak vzala slunečník, který ležel na sousední židli, a vyvedla mě zahradními dveřmi ven. Nemusím snad ani zdůrazňovat, že paní Veseyová zůstala sedět u stolu, a zřejmě tak bude sedět po celý zbytek odpoledne.

Když jsme přešli trávník, podívala se na mě slečna Halcombová významně a zavrtěla hlavou: „To vaše záhadné dobrodružství je stále ještě zahaleno úplnou tmou. Prohlížela jsem celé dopoledne matčiny dopisy, ale až dosud jsem nic neobjevila. Neztrácejte však naději, pane Hartrighte. Tady je ve hře zvědavost a máte v ní za spojence ženu. Za takových okolností je úspěch dříve či později zaručen. Ještě jsem neprohlédla všechny dopisy. Zbývají ještě tři balíčky a můžete se spolehnout, že nad nimi strávím celý dnešní večer. A jak jste se shodl s panem Fairliem? Byl dnes ráno příliš nervózní? Nijak o své odpovědi nepřemýšlejte, pane Hartrighte, stačí totiž se na vás podívat, aby člověk viděl, jaké to ve skutečnosti bylo. Ve vaší tváři čtu, že pan Fairlie opravdu byl velmi nervózní, a protože vás nehodlám uvrhnout do stejného postavení, raději se vás dál nebudu ptát.“

Pomalu jsme se blížili k malé dřevěné besídce vystavěné ve stylu švýcarského domku. Vystoupili jsme po několika schůdcích. Uvnitř stála u venkovského stolu slečna Fairlieová, dívala se skrze stromy na rašeliniště a kopce a přitom zcela mechanicky otáčela listy skicáře. Jak ji mám popsat? Jak ji mám oddělit od svých vlastních citů a od všeho, co se později stalo? Zatím co píšu tyto řádky, spočívá můj zrak na obrázku Laury Fairlieové, který jsem namaloval později a který ji vypodobňuje v okamžiku, v němž jsem ji spatřil poprvé. Když se na něj nyní dívám, vidím na tmavém hnědozeleném pozadí besídky stát štíhlou mladistvou postavu, oděnou v prosté mušelínové šaty s širokými bílými a jemně modrými pruhy. Měla světlehnědé vlasy, modré oči, jemnou, milou tvář. Představte si ji prostě jako ženu, která první zrychlila tep vaší krve, jako ženu, která navždy opanovala vaše city.

V prvním okamžiku mi hlavou projela myšlenka, že v její podobě je něco nedokončeného, jakási chyba, ale pak jsem si zase řekl, že si snad já nedovedu něco uvědomit, dívám-li se na ni, a proto snad tkví ta chyba ve mně. Něco tu prostě chybělo – a nemohl jsem si uvědomit, v čem to tkvělo nebo co to bylo.

Z tohoto důvodu jsem při svém prvním rozhovoru s ní pociťoval jisté rozpaky. Slečna Halcombová si jich povšimla, a protože je bezpochyby přičítala jakémusi mému náhlému studu, převzala jako obvykle otěže rozhovoru do vlastních rukou. „Podívejte se, pane Hartrighte,“ a ukázala na otevřený skicář, „uznáte jistě, že jste konečně našel vzornou žákyni! Jakmile má sestra zjistila, že jste v domě, už si vzala svůj skicář, zadívala se Přírodě do tváře a touží ihned začít kreslit!“

Slečna Fairlieová se vesele rozesmála. „Nemohu si připisovat zásluhy, které nemám,“ odpověděla a její jasné, upřímné modré oči hleděly střídavě na slečnu Halcombovou a na mě. „Mám sice kreslení velmi ráda, znám však své nedostatky natolik, že se hodiny spíše bojím.“

„Ať už jsou tvé kresby dobré, či špatné, Lauro, musí být jako všechny žákovské práce posuzovány učitelem. Což kdybychom je vzali s sebou do kočáru, aby si je pan Hartright prohlédl? Snad se nám ho přitom podaří zmást natolik, že už nebude vědět, jak příroda vlastně vypadá, zda tak, jak se mu bude jevit při pohledu na krajinu, či tak, jak je zachycena v našich skicářích. A tím ho snad doženeme tak daleko, že se bude muset uchýlit k lichotkám, a my tak vyklouzneme z jeho znaleckých prstů s nepocuchaným peřím vlastní ješitnosti.“

„Doufám, že mi pan Hartright nebude lichotit,“ prohlásila slečna Fairlieová, když jsme vycházeli z besídky.

„Mohu se zeptat, proč v to doufáte?“ zeptal jsem se.

„Protože budu věřit všemu, co mi řeknete,“ odvětila prostě.

V těchto málo slovech mi nevědomky podala klíč k poznání své povahy – k oné šlechetné důvěře k druhým lidem, která tak nevinně vyrostla z vědomí její vlastní upřímnosti.

Vrátili jsme se do domu, přiměli paní Veseyovou, aby vstala od stolu, u něhož po obědě zůstala sedět, a všichni jsme nastoupili do kočáru k smluvené odpolední projížďce. Po třech hodinách jsme se opět vrátili do zámku. Když jsem se konečně octl o samotě ve své pracovně, přepadl mě znenadání stesk a pocit nespokojenosti. Snad mě stále pronásledoval onen zvláštní pocit, že se něco nedostává ať již slečně Fairlieové, nebo mně samotnému, pocit, který mě zmátl, když jsem se s ní poprvé setkal. Bylo pro mne úlevou, když nadešel čas večeře, který mě vytrhl z mé samoty a zavedl opět do společnosti. Po večeři jsme se všichni odebrali do salónu. Nedal jsem se totiž zviklat nabídkou pana Fairlieho, abych si vždy po večeři vypil víno ve velkolepé samotě pánského pokoje, a raději jsem požádal své spolustolovnice, abych jim po celou dobu svého pobytu v limmeridgeském zámku směl po večeři dělat společníka. Chudinka paní Veseyová se zmocnila křesla v rohu a začala spokojeně dřímat. Slečna Fairlieová zasedla na mou prosbu ke klavíru a slečna Halcombová se uchýlila do výklenku u okna a tam pokračovala v prohlížení matčiných dopisů. Všichni jsme seděli tiše na místech, která jsme si vybrali, až zhasly i poslední paprsky slunce. Mezitím se již měsíc vkradl nad terasu a jeho měkký, tajemný svit se začal rozlévat po polovině místnosti. Slečna Fairlieová pokračovala ještě půl hodiny ve hře. Pak vstala od klavíru a šla se porozhlédnout po terase ozářené měsícem. Vyšel jsem za ní. Slečna Halcombová si pak přesedla ke klavíru, na němž hořely dvě svíce, a pokračovala ve čtení dopisů. Myslím, že jsme stáli na terase necelých pět minut a slečna Fairlieová si právě na mou radu přehodila přes vlasy bílou šálu, když jsem uslyšel, že na mě slečna Halcombová volá: „Pane Hartrighte, mohl byste sem na chvilku přijít? Chtěla bych s vámi mluvit.“

Vrátil jsem se hned do salónu a usedl na nízkou pohovku stojící nedaleko skleněných dveří vedoucích na terasu. Odtud jsem totiž mohl jasně pozorovat slečnu Fairlieovou, která se pomalu procházela v měsíčním světle od jednoho konce terasy ke druhému.

„Chtěla bych vám přečíst závěrečnou část tohoto dopisu,“ řekla slečna Halcombová a ukázala mi jeden z dopisů. „Řekněte mi, zda si myslíte, že vrhá nějaké světlo na vaši záhadnou příhodu na londýnské silnici. Dopis psala má matka svému druhému manželu, panu Fairliemu, a pochází z doby asi před jedenácti nebo dvanácti lety. Oba bydlili už několik let s Laurou v tomto domě. Já jsem tehdy byla v Paříži na studiích.“

Slečna Halcombová se tvářila vážně a rovněž její slova zněla vážně a poněkud zneklidněně. V okamžiku, kdy pozdvihla dopis ke svíčce, aby mohla začít číst, nahlédla slečna Fairlieová do salónu. Když zjistila, že se něčím zabýváme, pokračovala ve své procházce. Pak začala slečna Halcombová předčítat:

„Drahý Filipe, už vás to jistě unavuje, musíte-li neustále číst o mé škole a o mých žácích. Vinu však klaďte, prosím, jednotvárnosti života v Limmeridge, nikoli však mně. Kromě toho mám tentokráte zajímavou zprávu o jedné nové žačce. Znáte přece starou paní Kempeovou z našeho venkovského krámku. Byla dlouho nemocná a lékař se už vzdal veškeré naděje, takže pomalu den po dni umírá. Před týdnem sem přijela její sestra, aby se o ni postarala. Přijela až z Hampshiru a jmenuje se Cathericková. Jsou tomu čtyři dny, co mě paní Cathericková přišla navštívit a přivedla s sebou své jediné dítě, půvabnou dcerušku asi o rok starší, než je naše drahá Laura. Paní Cathericková je řádná žena se slušným vystupováním. Jistě jí není ještě třicet let a kdysi to musela být velmi hezká žena. V jejím chování a vzhledu je však přece jen něco, čemu nemohu přijít na kloub. Je tak uzavřená, že se to až podobá tajnůstkářství, a někdy se tváří tak, jako by něco měla na svědomí. Člověk by řekl, že je to živá záhada. Protože se neví, zda paní Kempeová zemře do týdne, nebo zda bude žít ještě několik měsíců, přišla mě paní Cathericková požádat, abych povolila její dcerce Anně navštěvovat mou školu po celou dobu jejich pobytu v Limmeridge, ovšem s tou podmínkou, že se po smrti paní Kempeové opět vrátí s matkou domů. Beze všeho jsem k tomu svolila a ještě téhož dne jsem děvčátko zavedla při procházce s Laurou do školy. Tuto svou novou žačku jsem si velmi oblíbila, Filipe, a důvod Vám prozatím nesdělím, protože Vás chci překvapit. Její matka mi o ní řekla právě tak málo jako o sobě samé, a musela jsem proto sama zjistit, že duševní vývoj toho děvčátka je na její věk poněkud zanedbán. Když jsem to objevila, pozvala jsem ji k sobě a zařídila, aby ji náš lékař vyšetřil. Podle jeho názoru může Anna svou zaostalost překonat, je však nesmírně důležité, aby se jí právě teď v těchto letech dostalo pečlivé školní výchovy, protože její chápavost je velmi pomalá, takže myšlenky, které si těžce a tvrdě osvojuje, jí zůstanou neobyčejně pevně tkvít v mysli. Nesmíte si ovšem, můj drahý, myslet, že jsem si oblíbila nějakého blbečka. Ta ubohá Anna Cathericková je sladké, příchylné a vážné děvčátko. Protože její šaty jsou příliš pestré a postrádají vkusu, dala jsem pro ni přešít nějaké Lauřiny bílé sukénky a halenky a vysvětlila jí, že děvčátka s její barvou pleti vypadají nejlépe, jsou-li oblečena v šaty pouze bílé barvy. Anna trošičku váhala a vypadala zmateně, pak zrudla a zdálo se, že pochopila. Náhle se chopila mé ruky, políbila ji a řekla vážně: ‚Pokud budu žít, budu nosit jen bílé šaty. To mi pomůže, abych na vás nikdy nezapomněla a abych si mohla myslit, že se vám líbím i tehdy, až budu pryč a už vás neuvidím.‘ Chudinka!“

Zde se slečna Halcombová odmlčela a pohlédla na mne. „Vypadala ona opuštěná žena, kterou jste potkal na silnici, mladě? Asi tak na dvaadvacet nebo třiadvacet let?“

„Ano, na tolik vypadala.“

„A byla oblečena do bílých šatů, od hlavy až k patě?“

„Ano, byla celá v bílém.“

Když odpověď přecházela přes mé rty, uviděl jsem slečnu Fair­lieovou na terase potřetí. Zastavila se zády k nám, opřela se o zábradlí a pohlížela dolů do zahrady. Upřel jsem zrak na bílý opar, který vytvářel měsíc kolem jejích mušelínových šatů, a začalo se mě zmocňovat zvláštní, nepopsatelné vzrušení, které mi zrychlilo tep a rozbušilo srdce.

„Celá v bílém,“ opakovala slečna Halcombová. „Nejdůležitější věty v dopise jsou vždycky na konci, pane Hartrighte, a ty vám hned přečtu. Předtím bych však chtěla poznamenat, že se lékař mohl mýlit při svém odhadu, že se duševní zaostalost onoho děvčete lety napraví. Snad nikdy nenabylo zcela zdravého rozumu a ona zvláštní libůstka, vzniklá u ní z vděčnosti, totiž, že se chtěla oblékat celá do bílého, mohla zůstat libůstkou i u dospělé ženy!“

Odpověděl jsem několika málo slovy, ani nevím jakými. Má celá pozornost byla soustředěna na bílý opar obestírající šaty slečny Fairlieové.

„Poslechněte si poslední věty dopisu,“ pokračovala slečna Hal­combová. „Myslím, že vás překvapí.“ A slečna Halcombová začala číst: „A nyní, můj drahý, Vám sdělím pravý důvod své příchylnosti k oné mladé Anně Catherickové. Můj drahý Filipe, příroda si někdy podivně zahrává. I když totiž Anna není ani zpola tak hezká, přece jen je svými vlasy, barvou pleti, barvou očí a tvarem obličeje nápadně podobná –“

Než mohla slečna Halcombová pronést poslední slovo, vstal jsem prudce z pohovky. Proti mně na terase stála slečna Fairlieová a celý její postoj, sklon hlavy, pleť, tvar obličeje, to vše bylo v oné vzdálenosti živým obrazem ženy v bílém! Pochyby, které dlouhé hodiny trápily mou mysl, rozplynuly se v jistotu: To „něco, co chybělo“, bylo mé vlastní rozpoznání oné ohromující podoby mezi uprchlicí z ústavu pro choromyslné a mou žačkou z limmeridgeského zámku!

„Tak to vidíte sám!“ zvolala slečna Halcombová. „Vidíte to právě tak, jako to viděla má matka před jedenácti lety.“

„Ano, vidím to, i když bych to raději neviděl! Spojovat pro ná­hodnou podobu onu opuštěnou, ztracenou ženu bez přátel se slečnou Fairlieovou mi připadá jako vrhat stín na onu bytost plnou jasu, která tu stojí před námi. Zavolejte ji, prosím, dovnitř, ať se tohoto strašného dojmu zbavím.“

„Překvapujete mě, pane Hartrighte. Ať již jsou ženy jakékoli, domnívala jsem se, že muži v devatenáctém století jsou povzneseni nad všechny pověry.“

„Jen ji sem, prosím, zavolejte!“

„Tiše, tiše. Už stejně přichází. Nic před ní neříkejte. Tajemství oné podoby si necháme pro sebe. Pojď, Lauro, pojď, probuď paní Veseyovou svou hrou. Pan Hartright prosí o nějakou hudbu a tentokráte si velmi přeje, aby byla veselá, hodně veselá!“

## 9

  

Tak skončil můj prvý den v limmeridgeském zámku. Jak jen byl rušný! Tajemství oné podoby jsme se slečnou Halcombovou nikomu neprozradili. Ale při první příležitosti zavedla slečna Halcombová řeč na staré časy, na jejich matku, na Annu Catherickovou. Slečna Fairlieová si však na svá školní léta v Limmeridge vzpomínala jen velmi mlhavě. Pamatovala se na podobu mezi sebou a matčinou oblíbenou žačkou jako na něco, co kdysi v dávných dobách muselo existovat, nezmínila se však vůbec o darování bílých šatů, nebo dokonce o zvláštním způsobu, jímž ono děvče slíbilo projevovat svou vděčnost. Vzpomněla si, že Anna zůstala v Limmeridge jen několik měsíců a že pak odjela s matkou do Hampshiru, nevěděla však, zda se ještě vrátily, a ani o nich již nikdy neslyšela. V dopisech paní Fairlieové už o Anně nebylo zmínky. Jediné, co jsme zjistili, byla totožnost oné nešťastnice i důvod, proč byla oblečena celá v bílém, ale zde všechna naše zjištění skončila a mnoho zůstalo neobjasněno.

Míjely dny, míjely týdny a zlatý podzim poznamenal zelené listoví stromů. Byla to klidná, pomalu plynoucí a šťastná doba! A nyní nezbývá, než abych učinil to nejbolestnější přiznání, které člověk může učinit – přiznání vlastní bláhovosti. Zamiloval jsem se do slečny Fairlieové! Byla pro mne nějaká omluva? Jedinou omluvou pro vznik mé náklonnosti byly snad jen dlouhé hodiny, které jsme společně prožívali v limmeridgeském zámku. Dopolední hodiny jsem trávil o samotě ve své pracovně a urovnával kresby svého zaměstnavatele. Byla to však nebezpečná samota, protože místo aby posilovala, napínala mi nervy, neboť po ní následovaly odpoledne a večery trávené den po dni a týden po týdnu ve společnosti dvou žen, z nichž jedna byla nesmírně vtipná a duchaplná a druhá nevýslovně krásná, laskavá a tak upřímná, že si zcela podmanila mé srdce. Neuplynul v oné nebezpečně důvěrné blízkosti učitele a žačky den, v němž by se má ruka nebyla dotkla ruky slečny Fairlieové a v němž by se má tvář téměř nebyla setkala s její tváří, když jsme se spolu nakláněli nad jejím skicářem. A večery trávené společně při hudbě nebo hrách jen přispívaly k dalšímu prohlubování mého citu.

Plynuly dny, plynuly týdny. Neúprosně jsem se blížil hrozícímu úskalí. Varování, které mě nakonec vyburcovalo, bylo nejprostší, nejupřímnější a nejlaskavější varování, neboť se mi ho dostalo jako tichého pokynu přímo od ní.

Jednoho večera jsme se rozešli jako obvykle. Ani tehdy, ani nikdy předtím nevyšlo z mých úst jediné slůvko, které by mě bylo mohlo vyzradit nebo které by jí bylo náhle vyjevilo pravdu. Když jsme se však druhého dne ráno opět setkali, došlo u ní ke změně – ke změně, která mi vše vyjevila. Její ruka byla chladná, její tvář byla nepřirozeně strnulá a všechny její pohyby prozrazovaly němý strach a výčitky svědomí. Tato změna našla ohlas rovněž v chování její nevlastní sestry. I když slečna Halcombová ani slůvkem nevyjevila změnu svých citů ke mně, přece jen mě její bystré oči začaly pozorovat zcela novým způsobem. Někdy se v jejím zraku zobrazoval potlačený hněv, jindy potlačovaná hrůza, někdy něco, co jsem nemohl pochopit. Uplynul týden, který byl ve znamení stálého napjatého vztahu nás tří. Mé postavení se stávalo nesnesitelným. Cítil jsem, že se musím naráz a navždy zbavit tlaku, pod nímž žiji, nevěděl jsem však, co učinit nebo co říci.

Z této bezmocnosti a z tohoto pokoření mě zachránila slečna Halcombová. Její rty mi sdělily onu hořkou, nutnou a neočekávanou pravdu; její ohleduplnost mi umožnila vydržet ránu, které se mi dostalo; a její rozvážnost a odvaha dokázaly napravit následky události, která mohla uvrhnout mne i ostatní obyvatele limmeridgeského zámku do tíživého postavení.

## 10

  

Jednou ve čtvrtek, koncem třetího měsíce svého pobytu v Lim­meridge, jsem jako obvykle sešel ráno dolů ke snídani. Poprvé za celou dobu neseděla slečna Halcombová na svém obvyklém místě u stolu. Slečna Fairlieová byla venku na trávníku a tam vyčkávala, až do pokoje vejde paní Veseyová nebo slečna Halcombová. Za několik minut se slečna Halcombová konečně objevila. Vypadala starostlivě a za své zpoždění se jen zběžně omluvila. „Mluvila jsem s panem Fairliem o nějaké rodinné záležitosti a tím jsem se zdržela,“ prohlásila. Slečna Fairlieová vešla ze zahrady do pokoje a pozdravili jsme se jako každého rána. Její ruka se mi zdála chladnější než obvykle. Nedívala se na mne a byla velmi bledá. Snídaně trvala krátce; všichni jsme mlčeli. Nakonec promluvila slečna Halcombová: „Hovořila jsem s tvým strýcem, Lauro, a on asi myslí, že by se měl připravit fialový pokoj. Potvrdil také, co jsem ti sdělila. Bude to v pondělí, ne v úterý.“

Při těchto slovech seděla slečna Fairlieová s očima sklopenýma na stůl. V prstech nervózně drtila drobečky pečiva roztroušené na ubruse. Bledost jí přešla z tváří na rty, které se viditelně roztřásly. Kromě mne si toho všimla i slečna Halcombová a ihned se zvedla od stolu. Paní Veseyová opustila pokoj společně se slečnou Fairlieovou, jejíž laskavé modré oči na vteřinku spočinuly na mně, naplněny truchlivou předtuchou blížícího se dlouhého odloučení. Pocítil jsem v srdci bolestnou odpověď – bolest, která mi vyzradila, že ji jistě brzy ztratím a že ji tím více budu milovat.

Když se za ní zavřely dveře, vykročil jsem směrem k zahradě. U vchodu do zahrady stála slečna Halcombová s kloboukem v ruce a šálou přes ruku a pozorně se na mne dívala. „Máte teď na mě chvilku čas?“ zeptala se mě.

„Samozřejmě, slečno Halcombová. Na vás mám přece vždycky čas!“

„Chtěla bych vám říci několik slov o samotě. Pojďme do zahrady, tam nás tak brzy ráno jistě nikdo nebude vyrušovat.“

Když jsme vyšli na trávník, přeběhl kolem nás zahradníkův pomocník, mladý chlapec, s dopisem v ruce. Slečna Halcombová ho zastavila.

„Je ten dopis pro mne?“ zeptala se ho.

„Ne, slečinko. Je pro slečnu Fairlieovou,“ odpověděl chlapec a podával jí dopis. Slečna Halcombová ho vzala do ruky a podívala se na adresu.

„To je divné písmo,“ řekla sama pro sebe. „Kdo jen to může Lauře psát? Kdes to vzal?“

„Nějaká ženská mi to právě dala.“

„Co to bylo za ženu?“

„Ale nějaká, co pamatuje Abraháma.“

„Aha, tak tedy nějaká stará žena. A znáš ji?“

„Lhal bych, kdybych řekl, že už jsem ji někdy v životě viděl.“

„A kam odešla?“

„Od tamtěch vrat pryč,“ odvětil chlapec a obrátiv se k jihu, udělal rukou pohyb obepínající celou část Anglie.

„To je zvláštní,“ poznamenala slečna Halcombová. „To zase bude nějaký prosebný dopis. Tady ho máš,“ a vrátila dopis chlapci. „Odnes ho do domu a dej ho některému sluhovi. A nyní, pane Hartrighte, nemáte-li námitek, půjdeme po této cestě.“

Vedla mě přes trávník po stejné pěšině, po níž jsme kráčeli prvního dne mého pobytu v Limmeridge. V malé besídce, v níž jsme se s Laurou Fairlieovou poprvé spatřili, se zastavila a přerušila mlče­ní, které zachovávala cestou: „Co mám na mysli, to vám mohu říci zde.“ S těmi slovy vešla do besídky, sedla si na jednu z židlí, vybídla mě, abych si sedl také, a řekla: „Pane Hartrighte, začnu tím, že k vám budu zcela upřímná. Chci vám říci, aniž bych vám lichotila, což nenávidím, nebo aniž bych užívala frází, což je mi odporné, že jsem k vám za vašeho zdejšího pobytu pojala upřímné přátelství. A jako vaše přítelkyně vám jasně, přímo a bez ohledů řeknu, že jsem odhalila vaše tajemství. Vy jste, pane Hartrighte, zcela nerozvážně připustil, aby ve vás vznikla vážná a oddaná náklonnost k mé sestře Lauře. Nevytýkám vám to, je mi vás pouze líto, protože jste otevřel své srdce beznadějnému citu. Provinil jste se jen slabostí a nedostatečnou péčí o vlastní zájmy, ničím jiným. Kdybyste byl jednal méně skromně a méně ohleduplně, byla bych vám řekla, abyste neprodleně opustil dům. Nedávám vám žádnou vinu. Potřesme si rukou – způsobila jsem vám bolest a způsobím vám ještě další, ale nemohu si pomoci. Podejte proto napřed ruku své přítelkyni Marianě Halcombové!“

Pokusil jsem se na ni dívat, když jsme si potřásli rukou, ale měl jsem oči zamžené. Pokusil jsem se jí poděkovat, ale hlas mi selhal.

„A teď poslouchejte,“ pokračovala, „ať už to máme za sebou. Musíte, pane Hartrighte, opustit limmeridgeský zámek, už jen proto, aby celá věc nepokračovala. Je mou povinností vám to říci. Musíte nás opustit nikoliv snad proto, že jste učitel kreslení –“ a tu se na chvíli odmlčela, pohlédla mi přímo do očí a položila svou dlaň pevně na mou ruku. „Nikoli snad proto, že jste učitel kreslení,“ opakovala, „nýbrž proto, že se Laura Fairlieová bude vdávat.“

Tato slova mě zasáhla do srdce jako kulka. Slečna Halcombová na mne upírala své velké černé oči. „Nepoddávejte se tak tomu! Neklesejte pod tím jako žena! Vyrvěte to ze srdce, rozdupejte to jako muž!“

Potlačovaná prudkost, s níž vyřkla své rady, a síla její vůle mi pomohly opět nabýt alespoň navenek sebevládu.

„Už jste se vzchopil?“

„Dost natolik, slečno Halcombová, abych se omluvil vám i slečně Fairlieové.“

„Výborně, pane Hartrighte, teď už nemusíme mít mezi sebou žádná tajemství. Nebudu vám proto skrývat, že má sestra je vám rovněž velmi nakloněna. Musíte odtud pryč nejen kvůli ní, nýbrž i kvůli sobě. Vím, jak je má sestra upřímná, a proto vím, jak velmi trpí od okamžiku, kdy pocítila, že by si mohla vyčítat zradu na svém slibu. Netvrdím, že by její zasnoubení někdy mělo nějaký vliv na její citový vztah k muži, za kterého se má provdat. Jde tu o zasnoubení, které je věcí cti, a nikoli lásky. Její otec potvrdil toto zasnoubení ještě před dvěma lety na smrtelném lůžku, Laura sama si je nikdy nepřála, neustoupila však od něho. Než jste sem přišel, byla Laura v postavení tisíce jiných žen, které se vdávají, aniž k svým manželům chovaly lásku, a které se je naučí milovat (pokud se je nenaučí nenávidět) teprve po sňatku, nikoli před ním. Jediné, v co nevýslovně doufám, je, že nové myšlenky a city, které rozrušily její dosavadní klid a dřívější souhlas, nezapustily tak hluboké kořeny, že již nebude možno je odstranit. Odejdete-li proto, pomůžete mým snahám a čas již pomůže nám všem třem.“

„Poraďte mi jen, jakou mám panu Fairliemu uvést záminku pro zrušení naší dohody. A řekněte mi, kdy mám odjet, až pan Fairlie přijme mou výpověď. Slibuji vám, že vás i vaši radu na slovo poslechnu.“

„Naším pánem je čas. Slyšel jste mě, že jsem se zmínila o příštím pondělí a o nutnosti připravit fialový pokoj. Návštěvník, jehož očekáváme v pondělí…“

„Dovolte, abych odešel dnes,“ přerušil jsem ji trpce. „Čím dřív, tím líp.“

„Ne, dnes ne,“ odvětila. „Jedinou záminkou, kterou panu Fairliemu můžete uvést jako důvod k ukončení svého zdejšího zaměstnání, může být nějaká nepředvídaná okolnost, která vás nutí, abyste se okamžitě navrátil do Londýna. S takovým oznámením musíte počkat do zítřka, do okamžiku, kdy přichází pošta, neboť pak pan Fairlie bude mít porozumění pro náhlou změnu vašich plánů a bude se domnívat, že ji způsobil nějaký dopis z Londýna. Myšlenka na třebas i sebemenší podvod mi sice není právě příjemná, znám však pana Fairlieho a vím, že by vás jistě odmítl propustit, kdybyste v něm snad vyvolal podezření, že jednáte neupřímně. Promluvte s ním v pátek ráno, dokončete potom co nejrychleji svou práci a odjeďte odtud v sobotu.“

Než jsem ji mohl ujistit, že se může spolehnout na to, že vše provedu přesně podle jejího přání, překvapily nás blížící se kroky. Někdo přicházel k besídce, aby nás vyhledal! Nebyla to snad slečna Fairlieová? Nikoli, byla to její komorná, která vzrušeně oslovila slečnu Halcombovou: „Mohu s vámi na okamžik mluvit, slečno?“

Slečna Halcombová vyšla z besídky a popošla s komornou několik kroků mezi keře. Po několika minutách ji propustila a vrátila se ke mně. I ona nyní vypadala rozčileně.

„Všechno potřebné jsme tedy zařídili, pane Hartrighte. Rozumíme si, jako si rozumějí přátelé, a můžeme se nyní rovnou vrátit zpět do zámku. Abych vám řekla pravdu, zneklidňuje mě Laura. Vzkázala mi, že chce se mnou ihned mluvit, a Fanny mi řekla, že její paní asi velmi rozrušilo psaní, které dnes ráno dostala. Je to zřejmě ono psaní, které jsem jí dala poslat do domu, než jsme sem šli.“

Pospíchali jsme zpět k zámku. I když mi slečna Halcombová pověděla vše, co mi považovala za nutné říci, přece jen jsem od okamžiku, kdy jsem pochopil, že očekávaný návštěvník je budoucí manžel slečny Fairlieové, toužil s trpkou zvědavostí a palčivou, závistivou netrpělivostí zjistit, kdo to je. „Nyní, když jste mi laskavě řekla, že si navzájem rozumíme, řeknete mi také laskavě, kdo je ten pán, který je zasnouben se slečnou Fairlieovou?“

Slečna Halcombová byla zřejmě v mysli příliš zaměstnána zprávou, kterou dostala od sestry. Odpověděla mi proto plna spěchu: „Jeden velmi bohatý pán z Hampshiru.“

Hampshire! Rodný kraj Anny Catherickové! To už je přímo jakási osudovost! „A jak se jmenuje?“ zeptal jsem se, jak nejklidněji a nejlhostejněji jsem mohl.

„Sir Percival Glyde.“

Sir – a tu mi v paměti vyvstala otázka Anny Catherickové, zda náhodou neznám nějaké baronety. Zarazil jsem se a pohlédl na slečnu Halcombovou.

„Sir Percival Glyde,“ opakovala v domnění, že jsem přeslechl její odpověď.

„Rytíř, nebo baronet?“ zeptal jsem se vzrušeně.

Slečna Halcombová se na chvíli odmlčela a pak chladně odvětila: „Samozřejmě baronet.“

## 11

  

Při návratu do zámku nikdo z nás nepromluvil ani slovo. Slečna Halcombová odešla ihned do sestřina pokoje a já se uchýlil do své pracovny, abych ještě uvedl do pořádku zbytek kreseb pana Fairlieho. Tak tedy slečna Fairlieová byla zasnoubena a její budoucí manžel byl sir Percival Glyde, baronet a majitel panství v Hampshiru! V Anglii žijí stovky baronetů a desítky z nich vlastní pozemky v Hampshiru. Na podkladě obvyklého usuzování bych tedy ani nemohl vztahovat ony záhadné narážky ženy v bílém na ženicha slečny Fairlieové. Ale přesto ve mně vzniklo jakési podezření. Bylo to snad proto, že jsem ho nyní v mysli spojoval se slečnou Fairlieovou, jež sama byla pro mne od oné noci, kdy jsem si uvědomil onu nesmírnou podobu obou žen, spojena s Annou Catherickovou? V hloubi duše jsem cítil, že se kdesi v neproniknutelné budoucnosti skrývá nějaké nebezpečí hrozící nám všem.

Asi půl hodiny jsem se zabýval pořádáním kreseb, když tu náhle někdo zaklepal na dveře a k mému překvapení vešla slečna Halcombová. Vypadala rozhněvaně a vzrušeně. Dříve než jsem jí mohl nabídnout židli, sama se jedné chopila, posadila se těsně vedle mne a řekla: „Pane Hartrighte, doufala jsem, že alespoň pro dnešek máme všechna nepříjemná témata za sebou. Bohužel tomu tak není. Někdo tu zosnoval jakousi podlou ničemnost, jejímž cílem je odstrašit mou sestru od blížící se svatby. Viděl jste přece, jak jsem poslala toho zahradníkova pomocníka s dopisem pro sestru do domu, že?“

„Ano, to jsem viděl.“

„Onen dopis napsal nějaký anonym a je to hanebný pokus pošpinit sira Percivala Glyda v očích mé sestry. Byla z toho tak rozčilená a vylekaná, že se mi ji stěží podařilo natolik uklidnit, abych ji mohla nechat v pokoji samotnou a přijít za vámi. Vím, že tu jde o rodinnou záležitost, o níž bych se s vámi neměla radit a která vás vlastně nemůže ani zajímat –“

„Promiňte, slečno Halcombová, ale všechno, co se týká vašeho štěstí nebo štěstí slečny Fairlieové, mě zajímá na nejvyšší míru!“

„Mám z toho upřímnou radost. Jste jediným člověkem, který mi teď může poradit. Jde mi o tohle: mám ihned sama podniknout kroky, které by vedly k odhalení pisatele, nebo mám počkat, až co mi zítra řekne advokát pana Fairlieho? Co myslíte, pane Hartrighte?“ A podala mi dopis, který začínal náhle, bez jakéhokoli oslovení:

„Věříte ve sny? Doufám, že ano, bylo by to pro vás lepší. Dnes v noci se mi o vás, slečno Fairlieová, zdálo. Mé místo ve snu bylo blízko oltáře, za nímž stál kněz a ministrant. Za chvíli k nám přistoupili svatebčané. Nevěstou jste byla Vy. Vypadala jste tak líbezně a nevinně v překrásných hedvábných šatech, až mi Vás přišlo líto a z očí mi vytryskly slzy. Byly to slzy lítosti, slečno, a místo aby mi skanuly z očí tak, jak nám kanou každodenní slzy zármutku, změnily se ve dva světelné paprsky, které se táhly k muži stojícímu po Vašem boku, až se dotkly jeho prsou. Mé oči se na něj upřely a paprsky mi odhalily nejhlubší nitro jeho srdce. Zevnějšek muže, který se měl stát Vaším manželem, byl celkem vzhledný. Postavou nebyl ani velký, ani malý, bylo mu asi pětačtyřicet let, měl bledou tvář, prořídlé vlasy. Bradu měl vyholenu, ale po skráních mu splývaly hnědé licousy a nad ústy měl hustý knír. Měl pronikavé hnědé oči, jemný a rovný nos, za nějž by se nemusela stydět ani žena. Také jeho ruce byly jemné. Chvílemi ho napadal suchý přerývaný kašel, a když si svou bílou pravicí přikrýval ústa, bylo na jejím hřbetě vidět červenou jizvu po jakémsi zranění. Byl onen muž opravdu Vaším ženichem, slečno Fairlieová? To víte nejlépe Vy sama, a můžete přece říci, zda to byl omyl, či ne. Když se však můj zrak zahleděl do jeho srdce, bylo černé jako noc a na něm byla napsána plamennými písmeny, tím rukopisem padlých andělů, slova: ‚Bez soucitu a slitování. Osudy druhých naplnil neštěstím a neštěstím rovněž naplní životní cestu ženy stojící po jeho boku.‘ A vtom sen skončil, mé oči byly plny slz a srdce bušilo na poplach – neboť věřím ve sny. Věřte v ně i Vy, slečno Fairlieová, prosím Vás o to pro Vaše vlastní dobro. Pátrejte po minulosti onoho muže s jizvou na ruce, dříve než pronesete slova, jež Vás učiní jeho nešťastnou manželkou. Nevaruji Vás z nějakých sobeckých důvodů, nýbrž proto, že mi záleží na Vašem štěstí. Cítím vřelou náklonnost k Vám, dceři matky, která byla mou prvou, nejlepší a jedinou přítelkyní.“ A tím onen podivný dopis končil, bez jakéhokoli podpisu.

„Jednotlivé podrobnosti tohoto dopisu,“ prohlásila slečna Hal­combová, „například zmínka o svatebních šatech, nasvědčují, že ho jistě psala nějaká žena. Co myslíte, pane Hartrighte?“

„Mám stejný názor. Řekl bych nejen, že ten dopis napsala žena, nýbrž že to asi byla žena, jejíž duch musí být –“

„Pomaten?“ doplnila slečna Halcombová. „Také jsem si to myslila.“

„Měli bychom si ještě jednou promluvit se zahradníkem o oné starší ženě, která mu dopis dala, a pak bychom se měli vyptat ve vesnici. Ale napřed mi dovolte otázku. Zmínila jste se o tom, že byste se možná poradila s advokátem pana Fairlieho. Proč by to nešlo už dnes?“

„Abych vám to vysvětlila, musím vám sdělit několik podrobností o svatbě své sestry, které jsem vám původně ani nechtěla říci. Jedním z důvodů pondělního příjezdu sira Percivala je stanovení svatebního dne. Nebyl totiž dosud dohodnut. Baronet si přeje, aby k svatbě došlo ještě před koncem letošního roku.“

„Zná slečna Fairlieová toto přání?“

„Nemá o něm nejmenší tušení a po tom všem, co se stalo, nevezmu si na svědomí, abych ji o tom zpravila. Sir Percival sdělil své přání jenom panu Fairliemu, který mi o něm řekl a prohlásil, že mu jako Lauřin poručník chce vyhovět. Proto napsal panu Gilmorovi, našemu rodinnému advokátovi. Pan Gilmore je právě v Glasgowě a odpověděl nám, že se při zpáteční cestě zastaví v limmeridgeském zámku. Přijede zítra a zůstane u nás několik dní. Přesvědčí-li ho baronet, vrátí se pan Gilmore do Londýna s instrukcemi týkajícími se svatební smlouvy mé sestry. Proto chci s právní poradou počkat do zítřka, vždyť pan Gilmore je starý a osvědčený přítel již dvou generací Fairlieů a můžeme mu proto plně důvěřovat.“

„Máme-li vůbec ještě něco vypátrat,“ odpověděl jsem, „nesmíme už ztratit ani minutu. Proto navrhuji, abychom se vyptali zahradníkova pomocníka a pak ihned šli do vesnice.“

„Myslím, že vám budu moci být v obou případech nápomocna,“ řekla slečna Halcombová a povstala. „Pojďme raději ihned, pane Hartrighte.“

Otevíral jsem již dveře, ale náhle jsem se zarazil, abych jí položil důležitou otázku: „Jeden z odstavců onoho anonymního dopisu obsahuje podrobný osobní popis. Nikde se sice neuvádí baronetovo jméno, to vím, ale shoduje se ten popis s jeho osobou?“

„Navlas, dokonce i určení jeho věku! Ta zmínka o jizvě na jeho pravici je přesná. Zranil se totiž před několika lety, když cestoval po Itálii. Jeho popis je naprosto přesný a pisatel musí baronetovu podobu podrobně znát.“

„Předpokládám, že k vašemu sluchu nedolehly žádné nepříznivé zprávy o jeho povaze!“

„Pane Hartrighte! Doufám, že se přece nedáte tím ničemným dopisem nějak ovlivnit!“

Cítil jsem, jak se mi krev vehnala do obličeje. Uvědomil jsem si totiž, že mě onen dopis přece jen ovlivnil. „Také v to doufám,“ odpověděl jsem zmateně, „neměl jsem asi právo klást takovou otázku.“

„Nemrzí mě, že jste se na to zeptal, protože se tak alespoň mohu ujmout baronetova dobrého jména. Nikdy jsme o něm nezaslechli nic špatného.“

Bez dalšího slova jsem jí otevřel dveře a vyšel za ní na chodbu. Nepřesvědčila mě. Zahradníkova pomocníka jsme zastihli při práci na zahradě, nedozvěděli jsme se však od něho nic nového. Žena, která mu dala dopis, byla starší osoba, nepromluvila s ním ani slovo a rychle se vzdálila směrem k jihu. Víc nám nemohl říci. Vesnice ležela od zámku na jih. Proto jsme tam zamířili.

## 12

  

V Limmeridge jsme se obšírně vyptávali nejrůznějších lidí, ale nic jsme nezjistili. Konečně jsme došli až na druhý konec vesnice, kde stála škola, již dala postavit paní Fairlieová. Když jsme procházeli dvorkem ke vchodu do školy, nahlédl jsem otevřeným oknem do třídy. Učitel seděl u stolu, děti seděly v lavicích kromě jednoho chlapce, který stál na hanbě. „Uslyším-li, chlapci,“ říkal učitel právě, „v této škole ještě jedno slovo o nějakém duchu, dopadne to s vámi hůře! Žádní duchové nejsou, a věří-li proto nějaký chlapec na duchy, pak věří v něco, co vůbec nemůže existovat.“

„Tak si myslím, že jsme si nevybrali právě nejvhodnější chvíli,“ povzdechla si slečna Halcombová a vešla se mnou do třídy. Náš příchod vyvolal pochopitelně u dětí velké vzrušení. „Běžte se všichni domů naobědvat,“ přikázal jim učitel, „kromě Jakuba. Jakub zůstane, kde je, a ať mu duch přinese oběd, uráčí-li se mu.“

„Přišli jsme se vás na něco zeptat, pane Dempstere,“ oslovila slečna Halcombová učitele, „a ani v nejmenším jsme nečekali, že se tu budete zabývat potíráním pověr. Co to vlastně znamená? Co se vůbec stalo?“

„Tenhle uličník mi postrašil celou třídu, slečno Halcombová. Vyprávěl totiž dětem, že včera večer viděl nějakého ducha, a na té své nesmyslné historce trvá přes všechno, co mu tu vykládám.“

„To je opravdu zvláštní, nikdy jsem si nemyslila, že by děti mohly mít takovou obrazotvornost,“ poznamenala slečna Halcombová a pak položila učitelovi stejnou otázku, jakou jsme již položili ostatním vesničanům. Opět se nám nedostalo žádané informace. Ani pan Dempster neviděl onu cizí ženu, po níž jsme pátrali. Před odchodem ještě oslovila slečna Halcombová malého vězně: „Ty blázínku, proč se panu Dempsterovi neomluvíš a o tom duchovi raději nedržíš jazyk za zuby?“

„Ale když já jsem toho ducha viděl!“ trval malý Jakub na svém a rozplakal se.

„A čí to byl duch, Jakube?“

„Duch paní Fairlieové,“ odvětil Jakub šeptem. Slečna Halcombová rozhořčením zrudla a prudce zahrozila na Jakuba, takže se chlapec znovu rozplakal. Pak se však opanovala a řekla: „To dítě není odpovědno za to, co tu vykládá. Jistě mu tohle všechno někdo cizí namluvil.“

„Zřejmě tomu tak bude, slečno,“ odpověděl učitel. „Chlapec totiž tvrdí, že včera večer, když šel přes hřbitov, viděl nějakou bíle oblečenou ženu, jak stojí u mramorového kříže, o němž tu každý ví, že je nad hrobem paní Fairlieové. Proto asi v chlapci vznikla ona představa, která vás pochopitelně rozhořčila.“

Nezúčastnil jsem se této rozmluvy, a když jsme se opět octli o sa­motě, zeptala se mě slečna Halcombová na mé mínění.

„Jsem pevně přesvědčen o tom, že chlapcovo vyprávění má nějaký skutečný podklad. Přiznám se vám, že bych se chtěl podívat na náhrobek paní Fairlieové a prohledat jeho okolí.“

„Půjdeme tam.“ Slečna Halcombová se na chvíli odmlčela a přemítala. Pak pokračovala. „To, co se ve škole stalo, mě úplně vyvedlo z míry. Teď nevím, zda máme pátrat dále, nebo raději počkat do příjezdu pana Gilmora.“

„Rozhodně nečekat, slečno Halcombová. Naopak to, co jsme se ve škole dozvěděli, jen posiluje mé odhodlání pokračovat v pátrání.“

„Proč?“

„Protože to podporuje podezření, které ve mně vzniklo při čtení onoho dopisu.“

„Jistě jste měl nějaký důvod k tomu, že jste mi své podezření až dosud zatajil!“

„Nebyl jsem si jím příliš jist. Nyní jsem však již pevně přesvědčen, že onen domnělý duch na hřbitově a pisatel anonymního dopisu jsou jedna a táž osoba.“

Slečna Halcombová se zastavila, zbledla a dychtivě mi pohlédla do tváře: „Jaká osoba?“

„Učitel vám to nevědomky prozradil. Když hovořil o postavě, kterou chlapec spatřil na hřbitově, tak ji označil jako bíle oblečenou ženu.“

„Snad si nemyslíte, že to byla Anna Cathericková!“

„Ano, myslím si to.“

Slečna Halcombová se chopila mé paže a prudce mi ji stiskla. „Ani nevím, proč,“ řekla tiše, „ale ve vašem podezření se skrývá něco, co mě děsí a zneklidňuje. Pojďte, pane Hartrighte, ukáži vám onen hrob a pak se vrátím do zámku. Neměla jsem Lauru nechat tak dlouho o samotě.“

Když mě dovedla ke hřbitovu, za jehož zdí se zdvíhal bílý mramorový kříž, který mezi ostatními prostými hroby viditelně označoval místo posledního odpočinku paní Fairlieové, prohlásila: „Dále už s vámi nemusím jít. Najdete-li něco, co by potvrzovalo vaše podezření, dejte mi o tom vědět. Setkáme se opět v zámku.“ S tím odešla.

Vešel jsem ihned na hřbitov a šel rovnou k hrobu paní Fairlieové. Okolní tráva byla příliš nízká, takže v ní nebylo vidět žádné stopy. Trochu mě to zklamalo. Pak jsem se pozorně zahleděl na kříž a mramorovou desku, na níž byl vyryt náhrobní nápis. Kříž a část mramorové desky byla pokryta prachem a skvrnami, způsobenými dešti a nepohodou, ale druhá část desky byla zářivě bílá a bez poskvrny. Překvapen takovým rozdílem jsem se sklonil a zjistil, že deska byla nedávno čištěna. Kdo vlastně začal náhrobek čistit a kdo tu práci nedokončil? Vrátil jsem se proto ke kostelu, obešel jej, prošel brankou ve zdi a octl se na cestě vedoucí k opuštěnému lomu. Na jedné straně lomu stál malý domek, před jehož dveřmi prala jakási starší žena prádlo. Dověděl jsem se od ní, že její manžel je kostelníkem a současně hrobníkem. Pochválil jsem náhrobek paní Fairliové, ale hrobníkova žena mi řekla, že se sice její manžel má o něj starat, že však je již dlouhé měsíce nemocen, takže se stěží dovleče o nedělích do kostela, aby tam plnil své povinnosti, a že proto náhrobek paní Fairlieové v poslední době dost zanedbával. Z této zprávy jsem se dozvěděl vše, co jsem si přál vědět. Odměnil jsem ženu a vrátil se ihned do limmeridgeského zámku.

Náhrobek tedy zřejmě začala čistit cizí ruka. Když jsem uvedl do souvislosti to, co jsem zjistil, s podezřením, jež ve mně vzniklo při poslechu chlapcova vyprávění o duchu, kterého viděl za soumraku, nepřál jsem si nic víc, než abych mohl dnes večer ve skrytu pozorovat hrob paní Fairlieové. Náhrobek nebyl ještě úplně očištěn a osoba, jež tuto práci začala, by se mohla vrátit, aby ji dokončila. Po návratu do zámku jsem informoval slečnu Halcombovou o svém záměru. Byla překvapena, nic však nenamítala a jenom prohlásila: „Doufám, že to dobře dopadne.“

Vrátil jsem se do pracovny a pokračoval v rovnání kreseb. Když jsem byl se svou prací hotov, chýlilo se již slunce k západu. Sešel jsem do haly, vzal plášť a klobouk a vyklouzl z domu, aniž mě kdo spatřil. Na západě se kupily temné mraky a od moře vál chladný vítr. Třebaže bylo moře daleko, hukot příboje se nesl přes rašeliniště a zvučel mi v uších, když jsem vcházel na hřbitov. Nebyl tu nikdo. Místo vypadalo opuštěněji než jindy. Vyhledal jsem si vhodný úkryt a s pohledem upřeným na kříž tyčící se nad hrobem paní Fairlieové jsem začal čekat na příchod neznámé.

## 13

  

Schylovalo se k soumraku, když jsem zaslechl kroky a hlas. Kroky se blížily z druhé strany kostela a hlas byl ženský. „Nedělej si, má drahá, starosti s dopisem,“ říkal. „Dala jsem ho tomu chlapci zcela nenápadně a chlapec si jej vzal, aniž se na co zeptal. Rozešli jsme se každý svou cestou a nikdo mě nesledoval – za to ti ručím.“

Tato slova vybičovala mou pozornost na nejvyšší míru. Na chvíli nastalo ticho, ale kroky se neustále blížily. Za okamžik jsem spatřil dvě ženy kráčející přímo ke hrobu. Jedna z nich měla čepec a šál, druhá měla dlouhý tmavomodrý plášť, z něhož čouhal úzký okraj šatů. Když jsem spatřil jejich barvu, rozbušilo se mi srdce – byly bílé!

„Nech si ten teplý plášť na sobě,“ pokračoval hlas, který už jsem slyšel – hlas ženy v šálu. „Paní Toddová měla včera úplně pravdu, když ti řekla, že vypadáš příliš nápadně, když jsi oblečena celá v bílém! Půjdu na chvíli odtud a trochu se projdu, nemám totiž zrovna moc ráda hřbitovy, i když ty asi ano. Než se vrátím, dodělej, co máš v úmyslu, abychom se určitě dostaly domů dříve, než nastane noc.“ Po těchto slovech se obrátila, prošla blízko mě a zmizela za kostelem. Její tvář byla tváří starší ženy, hnědá, zvrásnělá a zdravá, poctivého a přímého vzhledu. Na chvíli jsem zaváhal, zda se nemám vypravit za ní a promluvit si s ní. Rozhodl jsem se, že napřed raději pohovořím s ženou, jež onen dopis zřejmě psala; na ženě, jež jej doručila, přece tolik nezáleželo. Mezitím přistoupila žena v plášti k hrobu a chvíli před ním mlčky stála. Pak se rozhlédla kolem sebe, vytáhla zpod pláště plátěný hadřík, poodešla k potůčku, který protékal hřbitovem, namočila hadřík do vody a vrátila se k hrobu. Potom políbila bílý kříž, poklekla před nápisem a začala ho vlhkým hadříkem čistit.

Rozhodl jsem se, že ji oslovím a abych ji nepolekal, obešel jsem ji a blížil se k ní zepředu. Byla tak pohroužena do své práce, že mě zaslechla přicházet, teprve když už jsem byl v její blízkosti. Tu vzhlédla, s tichým výkřikem se postavila a zděšeně, beze slova se na mne dívala.

„Nebojte se mě! Přece se ještě na mne pamatujete?“ Po těch slovech jsem popošel o několik kroků, opět se zastavil a tak pokračoval, až jsem stál těsně u ní. Pochyboval-li jsem až dosud, byly nyní všechny mé pochyby zcela rozptýleny. Nad hrobem paní Fairlieové ke mně vzhlížela stejná tvář, do níž jsem se díval oné noci na silnici do Londýna. „Pamatujete se na mne?“ opakoval jsem. „Nedávno jsme se setkali, pomáhal jsem vám najít cestu do Londýna. Přece jste na to nezapomněla!“

Tu se její obličej rozjasnil a ulehčeně si oddechla. „Nemusíte mi ještě odpovídat,“ pokračoval jsem. „Máte čas, neodpovídejte mi dřív, dokud si nebudete jista, že jsem váš přítel.“

„Jste ke mně velmi laskav,“ zašeptala, „právě tak laskav, jako jste byl tehdy.“

Odmlčela se a já rovněž nepronesl slova. Uvědomoval jsem si, že celá budoucnost Laury Fairlieové závisí na tom, získám-li, či nezískám-li důvěru oné nešťastnice, jež chvějíc se stála u hrobu její matky.

„Už jste se trochu uklidnila?“ zeptal jsem se, jakmile jsem se domníval, že už mohu promluvit. „Můžete už se mnou mluvit beze strachu a nezapomenete, že jsem váš přítel?“

„Jak jste se sem dostal?“ otázala se mě, aniž vzala mou otázku na vědomí.

„Vždyť jsem vám řekl, když jsme se posledně setkali, že jedu do Cumberlandu. Nepamatujete se? Hned nato jsem sem odjel a od té doby tu bydlím v zámku.“

„Vy bydlíte v limmeridgeském zámku!“ Tvář jí při těchto slovech zbělela a upřela na mne své roztěkané oči s probuzeným zájmem. „Jak jste asi šťasten!“ vzdychla, pohlížejíc na mě dychtivě a její výraz ztratil poslední stopu nedůvěry.

Porovnával jsem v duchu obě ženy – Annu Catherickovou a Lauru Fairlieovou. V postavách jich obou, v hlavních rysech obličeje, v barvě vlasů a oné malé nervozitě kolem úst, ve způsobu chůze i hrdém nošení hlavy, v tom všem byla mezi nimi neuvěřitelná podoba. Zde však také končila a v podrobnostech se již projevovaly rozdíly mezi nimi. Ona ztrhaná, unavená tvář, jež byla nyní obrácena ke mně, postrádala jemnou krásu pleti slečny Fairlieové, průzračný jas jejích očí, něžnou barvu jejích rtů. I když jsem vzdoroval, neubránil jsem se pomyšlení, že v budoucnu postačí jen jedna bolestná změna, aby podoba byla úplná. Budou-li někdy mládí a krása Laury Fairlieové poznamenány bolestí a utrpením, pak teprve si budou Anna Cathericková a Laura Fairlieová podobny, pak budou živoucím odrazem jedna druhé. Zachvěl jsem se při této představě. Tu mi Anna Cathericková položila ruku na rameno, a tak mě vytrhla z chmurných úvah: „Díváte se na mne a něco si přitom myslíte. Co je to?“

„Nic zvláštního,“ odpověděl jsem. „Jen jsem přemýšlel, jak jste se sem asi dostala.“

„Přijela jsem s přítelkyní, která je ke mně velmi hodná. Jsme tu teprve dva dny.“

„A včera jste přišla na hřbitov, že?“

„Jak to víte?“

„Uhodl jsem to, viďte?“

„Kam jinam bych měla jít než sem? K tomu hrobu, který už jsem včera začala čistit a ke kterému jsem dnes musela znovu přijít. Je na tom něco špatného?“

Utkvělá představa vděčnosti k zesnulé paní Fairlieové byla zřejmě hlavní myšlenkou této nešťastné bytosti.

„Snad mi uvěříte,“ pokračoval jsem, „řeknu-li vám, že z toho mám upřímnou radost, že vás tu vidím. Měl jsem o vás starosti, když jste odjela v té drožce.“

Rychle vzhlédla a v očích se jí kmitl stín podezření: „Proč?“

„Když jsme se tehdy v noci rozešli, zažil jsem zvláštní příhodu. Okolo mě projeli dva muži v bryčce, nespatřili mě však a hovořili jen se strážníkem, který stál na druhé straně ulice.“

Žena okamžitě ustala ve své práci. Ruka, v níž držela vlhký hadřík, jí bezmocně sklouzla podél boku. Druhou rukou se křečovitě zachytila mramorového kříže a obrátila ke mně tvář, v níž se náhle zrcadlila holá hrůza. Nicméně jsem pokračoval ve svém líčení; nyní už jsem přestat nemohl: „Oni dva muži se zeptali strážníka, zda vás neviděl. Nevěděl o vás a pak mu jeden z těch mužů řekl, že jste uprchla z jeho ústavu pro choromyslné.“

Žena vyskočila na nohy, jako by jí byli pronásledovatelé již v patách.

„Počkejte! Poslechněte si ještě, jak to dopadlo!“ zvolal jsem. „Uvidíte, že jsem vaším přítelem. Jediné slovo ode mne by je bylo zavedlo na vaši stopu – a já to slovo nikdy nepronesl. Pomohl jsem vám při útěku a zabránil, aby vás našli. Přemýšlejte o tom, pokuste se o to.“

Rysy se jí poznenáhlu uvolnily a její oči se na mne upřely se zvědavostí. Pomaloučku se z nich vytrácel strach. „Přece si nemyslíte, že bych se měla vrátit do ústavu?“

„Ovšemže ne. Jsem rád, že jste odtamtud uprchla, a jsem rád, že jsem vám pomohl.“

„Ano, ano, opravdu jste mi pomohl,“ pokračovala poněkud roztržitě. „Útěk byl celkem snadný, nikdy nečekali, že bych jim utekla. Byla jsem tak tichá, tak poslušná, tak vylekaná. Nejhorší bylo nalézt cestu do Londýna, a právě při tom jste mi pomohl. Poděkovala jsem vám tehdy? Moc vám teď za to děkuji.“

„Byl ten ústav daleko od místa, kde jsme se setkali? Nuže, dokažte mi, že věříte v mé přátelství, a povězte mi, kde byl?“

Anna jmenovala soukromý ústav pro choromyslné nedaleko místa, kde jsme se setkali, a pak, jata novým náhlým podezřením, se zeptala: „Opravdu si nemyslíte, že by mě tam měli poslat zpátky?“

„Opakuji vám to znovu: jsem rád, že jste uprchla. Říkala jste, že jedete do Londýna k přítelkyni. Našla jste ji?“

„Ano. Bylo hodně pozdě, ale v domě jedno děvče ještě šilo a vzbudilo paní Clementsovou. Paní Clementsová je moje přítelkyně. Je to hodná, laskavá žena, ovšem ne tak laskavá, jako byla paní Fairlieová.“

„Znáte paní Clementsovou již dlouho?“

„Ano, byla kdysi v Hampshiru naší sousedkou. Před léty, když se od nás odstěhovala, napsala mi do mé modlitební knížky svou londýnskou adresu a řekla mi, že k ní mohu kdykoli přijít, dostanu-li se do nesnází. Je to přece od ní laskavé, že?“

„To už jste neměla otce či matku, kteří by se o vás byli postarali?“

„Otce jsem nikdy neviděla a matka o něm nikdy nemluvila. Bude asi už mrtev.“

„A vaše matka?“

„Nesnášíme se spolu a jsme neustále na štíru.“

Při těchto slovech mi poprvé přišlo na mysl, že ji snad její matka sama dala zavřít do ústavu.

„A vůbec se mě na matku neptejte,“ pokračovala Anna. „Raději bych mluvila o paní Clementsové. Paní Clementsová je právě tak hodná jako vy, také si nemyslí, že bych se měla vrátit do ústavu, a je právě tak ráda jako vy, že jsem odtud utekla. Plakala nad mým neštěstím a říká, že se o něm nikdo nesmí dozvědět.“

„O jaké neštěstí tu jde?“

„O neštěstí, že jsem byla zavřena do ústavu,“ vysvětlovala překvapeně. „Jaké jiné neštěstí by to mohlo být?“

„Povězte mi teď, jak dlouho jste byla v Londýně a jak jste se do­stala sem?“

„Byla jsem v Londýně do předvčerejška, kdy jsme přijely sem.“

„A bydlíte ve vesnici? Ani jsem tam o vás neslyšel!“

„Ne, ve vesnici nebydlíme. Bydlíme asi tři míle odtud v jednom statku. Znáte ten statek? Říkají mu Toddův dvůr.“

Znal jsem ten dvůr velmi dobře, často jsme kolem něho jeli při našich vyjížďkách. Byl to jeden z nejstarších statků v kraji a stál v opuštěném údolí mezi dvěma kopci.

„V Toddově dvoře žijí příbuzní paní Clementsové, kteří ji často zvali. A tak paní Clementsová řekla, že tam pojedeme, že tam je klid a čerstvý vzduch. To je přece od ní laskavé, že? Byla bych šla kamkoli, jen abych tam měla klid a čerstvý vzduch a nikomu nepřekážela. Když jsem však uslyšela, že Toddův dvůr leží blízko Limmeridge, byla jsem tak šťastna, že bych tam byla šla bosa. Jsou to hodní lidé, co tam v Toddově dvoře bydlí, a mrzí mě na ně jen jedno, a to mě mrzí i na paní Clementsovou –“

„A co?“

„Dobírají si mě, že se oblékám celá do bílého, říkají, že to vypadá hloupě. Co o tom vědí? Paní Fairlieová to věděla nejlíp. Nikdy by mě nebyla nutila nosit tenhle ohavný modrý plášť! Měla ráda bílou barvu, sama nosívala bílé šaty a také svou dcerušku oblékala do bílého. A jak se daří slečně Fairlieové? Je šťastna? Nosí ještě bílé šaty jako kdysi?“

Při těchto otázkách jí poklesl hlas a odvrátila hlavu ode mne. Měla zřejmě pocit nejistoty, pramenící z odeslaného anonymního dopisu.

„Slečna Fairlieová se dnes ráno necítila příliš dobře a také nebyla ani trochu šťastná,“ odpověděl jsem.

Anna zamumlala několik zmatených slov, kterým jsem ani neporozuměl.

„Ptala jste se mě snad, proč se slečna Fairlieová dnes ráno necítila dobře?“

„Ne,“ rychle odvětila, „ne, vůbec jsem se na to neptala.“

„Povím vám to přesto,“ pokračoval jsem. „Slečna Fairlieová dostala váš dopis.“

Anna Cathericková, která se mezitím opět pustila do čištění náhrobního kamene, se pomalu vztyčila a doslova strnula. „Jak to víte?“ řekla slabým hlasem. „Kdo vám jej ukázal?“ Krev se jí nahrnula do tváře, neboť si uvědomila, že se sama prozradila. Spráskla zoufale ruce a zděšeně vydechla: „Já to nepsala, nic o tom nevím!“

„Ale ano,“ řekl jsem, „psala jste ho a dobře to víte. Nebylo to správné, posílat takový dopis, a tak vyděsit slečnu Fairlieovou. Jestliže jste se domnívala, že by se slečna Fairlieová měla o něčem dovědět, pak jste měla jít sama do limmeridgeského zámku a pohovořit si s ní o tom. Slečna Fairlieová bude k vám právě tak laskavá a dobrá, jako byla její matka. Zachová vaše tajemství a nedopustí, aby vám bylo ublíženo. Má vás zítra navštívit na statku? Nebo přijdete za ní do zámku?“

„Ach, kéž bych byla mrtva a odpočívala tu s vámi,“ zaúpěla Anna, objímajíc náhrobní kámen.

„Uklidněte se,“ chlácholil jsem ji. „Ovládněte se. Nechtějte, abych musel změnit své mínění o vás. Nechtějte, abych si myslel, že osoba, která vás umístila do onoho ústavu, k tomu měla nějaké oprávnění!“

V okamžiku, kdy jsem se náhodně zmínil o osobě, která ji umístila do ústavu, vyskočila Anna na nohy a celé její vzezření došlo neobyčejné a ohromující změny. Její tvář, jindy tak jímavá, se náhle zrůznila výrazem prudké a zuřivé nenávisti a hrůzy, zorničky očí se jí rozšířily jako šelmě, zvedla hadřík, který předtím upustila, a jako by to byl nějaký tvor, jehož by mohla zabít, zkroutila ho křečovitě oběma rukama. „Mluvte o něčem jiném,“ zasykla. „Budete-li o tom mluvit dál, zešílím.“

Bylo zřejmé, že laskavost paní Fairlieové nebyla jediným vlivem, který zanechal rozhodující stopy v její mysli. Vedle vděčných vzpomínek na školní dny strávené v Limmeridge tu ještě byla mstivá vzpomínka na nespravedlivé uzavření do ústavu, jehož se stala obětí. Kdo jí tak mohl ublížit? Byla to snad opravdu její matka?

„Už neřeknu nic, co by vás mohlo zarmoutit,“ uklidňoval jsem ji.

„Něco chcete,“ odvětila ostře a plna podezření. „Nedívejte se tak na mne. Mluvte – řekněte mi, co chcete.“

„Chci jen to, abyste se nyní uklidnila, a až budete klidnější, abyste přemýšlela o tom, co jsem vám řekl.“

„Vy jste mi něco řekl?“ Pak se odmlčela, žmoulajíc hadřík v ruce, a šeptala si: „Co mi to jen řekl?“ Znovu se obrátila ke mně, netrpělivě potřásla hlavou a náhle se zlostně zeptala:

„Proč mi nepomůžete?“

„Pomohu vám a jistě si brzy vzpomenete. Požádal jsem vás, abyste se zítra setkala se slečnou Fairlieovou a řekla jí pravdu o tom dopise. Nemusíte se jí bát a pro ten dopis se vám nic nestane. Slečna Fairlieová o tom dopise už toho ví dost a jistě jí budete moci všechno říci. Nemá přece smysl něco tajit, když tu není co tajit. V dopise neuvádíte žádná jména, ale slečna Fairlieová ví stejně dobře, že osoba, o níž jí píšete, je sir Percival Glyde.“

Sotva jsem pronesl baronetovo jméno, Anna sebou trhla a vykřikla tak strašně, že mi srdce sevřela hrůza. Tvář se jí opět zrůznila. Onen výkřik při vyslovení baronetova jména a opětovný pohled naplněný záštím a strachem vyzradily vše. Nebylo nejmenší pochyby o tom, že její matka nebyla vinna na jejím uzavření do ústavu, nýbrž že ji tam umístil sir Percival Glyde.

Annin výkřik uslyšela i paní Clementsová, která k nám ihned přiběhla. „Kdo jste?“ vykřikla na mne. „Jak se opovažujete lekat toto ubohé bezmocné děvče!“ Přistoupila k Anně a objala ji, dříve než jsem se zmohl na odpověď. „Co se stalo, má drahá? Co ti ten člověk udělal?“

„Nic,“ odvětila nešťastnice. „Nic. Jen mám strach.“

Paní Clementsová na mne rozhořčeně pohlédla. „Upřímně bych se styděl, kdybych si zasluhoval váš hněvivý pohled,“ prohlásil jsem. „Nezasluhuji si jej však. Není to dnes poprvé, co jsme se setkali. Zeptejte se jí sama a ona vám řekne, že nedokážu vědomě ublížit jí ani nějaké jiné ženě.“

Mluvil jsem pomalu, aby mi Anna Cathericková rozuměla, a povšiml jsem si, že se má slova a jejich smysl u ní neminuly účinkem. „Ano, ano,“ řekla. „Byl jednou ke mně laskavý, pomohl mi,“ a další slova šeptala své přítelkyni do ucha.

„To je vskutku zvláštní,“ prohlásila paní Clementsová s nerozhodným výrazem. „To je ovšem něco jiného. Promiňte mi, pane, že se nezasvěcenému mohly tyto okolnosti zdát podezřelé. Pojď, drahá, půjdeme teď domů.“

„Snažte se mi odpustit,“ požádal jsem Annu Catherickovou, když uchopila svou přítelkyni za paži a odcházely spolu.

„Pokusím se,“ odvětila. „Ale vy toho víte příliš mnoho – obávám se, že mi teď budete vždy nahánět strach.“

Paní Clementsová na mne významně a smutně pokývala hlavou. „Dobrou noc, pane. Vím, že za to nemůžete, přesto bych si však přála, abyste byl vylekal mne, a nikoli ji.“

## 14

  

Za půl hodiny jsem byl zpět v zámku a podal slečně Halcombové zprávu o všem, co se stalo. Naslouchala mému vyprávění od začátku do konce s vytrvalou a tichou pozorností, která u ženy její povahy byla nejsilnějším důkazem závažnosti, jež mým slovům přikládala. Když jsem domluvil, prohlásila jen: „Děsím se budoucnosti, mám neblahou předtuchu.“

„Budoucnost může záviset na tom,“ namítl jsem, „jak dokážeme využít přítomnosti. Není vyloučeno, že Anna Cathericková bude mluvit ochotněji a otevřeněji s nějakou ženou, než mluvila se mnou. Kdyby slečna Fairlieová…“

„To teď naprosto nepřichází v úvahu,“ vpadla mi slečna Hal­combová do řeči.

„Tak co kdybyste si s Annou Catherickovou promluvila vy sama a pokusila se získat její důvěru? Nechtěl bych ji rozhodně ještě jednou vylekat. Nešla byste se mnou zítra do toho statku?“

„Ale ovšem. Půjdu kamkoli a učiním cokoli, jen když to poslouží Lauřiným zájmům. Jak se ten statek nazývá?“

„Jistě ho dobře znáte, Toddův dvůr.“

„Samozřejmě. Vždyť patří panu Fairliemu. Naše dojička je mladší nájemcovou dcerou. Snad dokonce něco zaslechla nebo viděla, co bychom měli vědět. Zjistím, zda je dole.“ Slečna Halcombová zazvonila a poslala pro ono děvče sluhu, který se za chvíli vrátil se zprávou, že děvče je na statku u rodičů a že se vrátí za hodinu či dvě. „Můžeme si s ní promluvit zítra,“ podotkla slečna Halcombová. „Mezitím si alespoň ujasníme, čeho vlastně chceme mým rozhovorem s Annou Catherickovou dosáhnout. Vy jste si tedy naprosto jist tím, že osoba, která ji dala zavřít do ústavu pro choromyslné, je sir Percival Glyde.“

„O tom vůbec nepochybuji. Jedinou záhadou je otázka, co ho k tomu vedlo. Vezmeme-li v úvahu rozdílnost jejich společenského postavení, která jako by již předem vylučovala možnost nějakého vzájemného vztahu, je pro nás nezbytně nutné zjistit důvod, proč to byl právě _on_, kdo vzal na sebe onu nesmírnou odpovědnost, jakou je umístění do ústavu pro choromyslné.“

„A to dokonce do soukromého ústavu, že ano?“

„Ano, do soukromého ústavu, kde je třeba zaplatit značnou částku, kterou si chudý člověk rozhodně nemůže dovolit.“

„Už chápu, pane Hartrighte, kde asi vězí kořen našich pochyb, a ujišťuji vás, že pan Gilmore nepromešká ani minutu, aby věc vyšetřil. Budoucí štěstí mé sestry je pro mne tou nejdražší věcí na světě.“

S tím jsme se na noc rozešli.

Druhého dne jsme se nemohli vypravit do Toddova dvora hned po snídani, protože jsem musel vyčkat příchodu pošty, abych měl záminku pro výpověď, kterou jsem hodlal dát panu Fairliemu.

Pravděpodobnost mé záminky byla navíc podepřena tím, že jsem od londýnských přátel dostal dokonce dva dopisy, které jsem si ihned odnesl do svého pokoje. Pak jsem poslal sluhu se vzkazem k panu Fairliemu, zda ho mohu navštívit v naléhavé záležitosti.

Sluha se vrátil s odpovědí, na jakou jsem nebyl připraven. Pan Fairlie litoval, že mu onoho rána zdravotní stav nedává naději, aby se mohl těšit z mé návštěvy, a prosil mě proto, abych ho omluvil a laskavě mu sdělil svou zprávu písemně. Za ony tři měsíce, které jsem trávil v jeho domě, jsem již několikráte dostával podobné vzkazy. Po celou tu dobu byl sice pan Fairlie potěšen tím, že mě „vlastní“, nikdy už mu však jeho zdravotní stav nedovolil, aby se se mnou podruhé sešel. Ihned jsem usedl a napsal dopis, v němž jsem vyjádřil co nejprostšími a nejstručnějšími slovy své přání. Za necelou hodinu jsem obdržel odpověď, v níž mi pan Fairlie dotčeně sděloval, že mi nemůže zabránit v odchodu a že smím jeho dům opustit.

Sešel jsem dolů, sdělil toto rozhodnutí slečně Halcombové a ne­prodleně jsme odešli k Toddovu dvoru. Dohodli jsme se, že do statku vejde slečna Halcombová sama, zatím co já zůstanu venku hned u domu. Předpokládal jsem, že budu o samotě delší čas, ale k mému překvapení neuplynulo ani pět minut a slečna Halcombová se vrátila.

„Anna Cathericková s vámi nechtěla mluvit?“ zeptal jsem se udi­veně.

„Anna Cathericková odcestovala,“ odpověděla slečna Halcom­bová.

„Odcestovala!“

„Odcestovala s paní Clementsovou dnes v osm hodin ráno.“

Nezmohl jsem se na jediné slovo – jen jsem cítil, že s nimi odešla poslední naděje na vysvětlení záhady.

„Paní Toddová mi vyprávěla všechno o svých návštěvnicích,“ pokračovala slečna Halcombová, „ale je tu mnoho nejasného. Včera večer se obě ženy klidně vrátily a strávily první část večera jako obvykle s celou Toddovou rodinou. Ale před večeří dostala Anna Cathericková náhlý záchvat mdloby, jaký už měla jednou, v den svého příchodu do statku. Paní Toddová se domnívá, že příčinou tehdejší mdloby byl článek, který právě četla v místních novinách.“

„A věděla paní Toddová, který článek ji tak nesmírně vzrušil?“

„Nikoli,“ odvětila slečna Halcombová. „Podívala jsem se však na ně sama a zjistila jsem, že redaktor obohatil své beztoho chudičké zpravodajství zprávou o zásnubách mé sestry. Byla to zřejmě tato zpráva, která způsobila její mdlobu a která také byla příčinou, že napsala dopis, jejž den nato poslala do našeho domu.“

„Máte určitě pravdu. Ale co jste vyšetřila o včerejším záchvatu?“

„Vůbec nic. Je to úplná záhada. V pokoji nebyl nikdo cizí, jedinou návštěvnicí byla mladší dcera paní Toddové, naše dojička, a předmětem rozmluvy byly jen zdejší novinky. Náhle Anna Cathericková bez jakéhokoli zřejmého důvodu pronikavě vykřikla a na smrt zbledla. Dnes ráno vzala paní Clementsová paní Toddovou stranou a nesmírně ji udivila prohlášením, že musí s Annou ihned odcestovat. Jediné vysvětlení, jehož se paní Toddové dostalo, bylo, že se stalo něco, co nebylo zaviněno nikým ze statku, co však je natolik vážné, že se Anna Cathericková rozhodla neprodleně odjet z Limmeridge. Nic dalšího se paní Toddová nedozvěděla, a tak obě ženy odvezla před třemi hodinami na nejbližší železniční stanici.“

„A zeptala jste se náhodou, o čem se tam hovořilo?“

„Ano, ale paní Toddová měla včera večer tolik práce v domácnosti, že si pamatovala jen to, že se mluvilo o posledních běžných událostech.“

„Snad bude mít dcera lepší paměť, než měla matka,“ poznamenal jsem. „Bude dobře, promluvíte-li s tím děvčetem, jakmile se vrátíme.“

Po návratu do zámku jsme se vypravili za dcerou paní Toddové. Zastihli jsme ji, jak právě vymývá konev od mléka. „Byli jsme teď u vás,“ oslovila ji slečna Halcombová. „Prý jste byla včera večer doma. Měli jste tam nějakou návštěvu, že?“

„Ano, slečno.“

„A jedné z návštěvnic se prý udělalo nevolno. Doufám, že jste ji ničím nevylekaly? Nevyprávěly jste žádné strašidelné historky, že?“

„Ale kdepak slečno,“ zasmálo se děvče. „Jen jsme si povídaly o tom, co je kde nového.“

„Vaše sestry vám vykládaly, co je nového na statku, a vy, co se děje tady na zámku, viďte?“

„Ano, slečno.“

„A zmínila jste se také o tom, že tu čekáme hosty?“

„Ano, slečno, řekla jsem to,“ odvětilo děvče prostě.

„A uvedla jste nějaká jména? Řekla jste jim, že tu v pondělí čekáme sira Percivala Glyda?“

„Ano, slečno – řekla jsem jim, že sem přijede sir Percival Glyde. Doufám, že jsem nic neprovedla. Nebylo snad na tom nic špatného?“

„Ne, nic se nestalo. Půjdeme, pane Hartrighte. Hana si už stejně myslí, že ji zdržujeme v práci.“

Když jsme byli opět sami, zastavili jsme se a pohlédli na sebe.

„Máte nyní ještě pochybnosti, slečno Halcombová?“

„Buď sir Percival Glyde mé pochybnosti odstraní, nebo se Laura Fairlieová nikdy nestane jeho ženou!“

## 15

  

Když jsme se vraceli k průčelí zámku, předjela před vchod bryčka. Slečna Halcombová počkala, až se koně zastavili, a s napřaženou pravicí uvítala starého pána, který křepce vyskočil z bryčky. Přijel pan Gilmore. Když jsme si byli představeni, prohlédl jsem si ho s neskrývaným zájmem. Tak tento muž měl zůstat v limmeridgeském zámku, až budu pryč; měl vyslechnout baronetovo vysvětlení, měl pomoci slečně Halcombové při jejím úsudku o celém případě, měl vyčkat, až bude zcela dořešena otázka svatby, a vlastní rukou měl sepsat svatební smlouvu, která by neodvolatelně zavázala slečnu Fairlieovou.

Zevnějškem se pan Gilmore v ničem nepodobal obvyklé představě, jakou chovají lidé o advokátech. Měl brunátnou pleť, bílé pečlivě kartáčované vlasy, dokonale padnoucí oblek. Jeho chování bylo bezvadné a pod tradiční zjemnělou zdvořilostí se skrývaly bystrý duch a pohotovost člověka, jehož nutí životní zaměstnání, aby uchovával své schopnosti v dokonalém pořádku. Když starý pán a slečna Halcombová odešli, aby si nerušeně promluvili o rodinných záležitostech, odebral jsem se do zahrady, abych se naposled rozloučil s místy, která byla navždy spojena s mým kratičkým snem o štěstí a lásce.

Asi po hodině jsem se tam setkal s panem Gilmorem, který mě zřejmě hledal, neboť zrychlil krok, jakmile mě spatřil. „S vámi jsem chtěl právě mluvit,“ oslovil mě. „Musím vám říci několik slov, drahý pane, a nemáte-li námitky, využiji této příležitosti. Mluvili jsme totiž se slečnou Halcombovou o rodinných záležitostech, které jsou právě důvodem mého zdejšího pobytu, a během rozhovoru mi pochopitelně vyprávěla o oné nepříjemné věci související s anonymním dopisem a o úloze, které jste se až dosud s takovým úspěchem v této věci podjal. Tento podíl vás opravňuje k tomu, abyste se dozvěděl, že pátrání, které jste zahájil, bude vloženo do bezpečných rukou. Můj drahý pane, v této věci můžete být zcela kliden – pátrání bude vloženo do mých rukou!“

„Pane Gilmore, jste rozhodně ve všech případech povolanějším rádcem, než jsem byl já. Byla by to indiskrétnost, kdybych se vás zeptal, zda jste se již rozhodl o dalších krocích?“

„Pokud bylo možno se rozhodnout, tak jsem to učinil. Mám v úmyslu poslat opis onoho dopisu s vylíčením příslušných okolností do Londýna právnímu zástupci baroneta Glyda. Znám ho trochu sám. Originál dopisu si ponechám zde a ukáži jej siru Percivalovi hned po jeho příjezdu. Dal jsem rovněž pátrat po oněch ženách a vyslal jsem po jejich stopách jednoho důvěryhodného sluhu pana Fairlieho s příkazem zjistit cíl jejich cesty. To je vše, co se dá do pondělního baronetova příjezdu provést. Ostatně nepochybuji o tom, že sir Percival jako gentleman a člověk, o jehož čestnosti nelze pochybovat, nám věc náležitě vysvětlí. Podobné věci se stávají často. Anonymní dopisy – nešťastná žena – žalostný stav společnosti. Prosím, zde v tomto případě jsou jisté neobvyklé okolnosti, ale případ sám o sobě je zcela obyčejný.“

„Obávám se, pane Gilmore, že se na věc bohužel dívám zcela jinak.“

„Chápu, drahý pane, chápu. Jsem starý člověk a pohlížím na věci z praktického hlediska. Vy jste mladík a díváte se na ně romanticky. Nebudeme o tom debatovat, mé povolání mě nutí neustále vést diskuse, a tak jsem šťasten, mohu-li jim někdy uniknout, jako tomu je zde.“

Hovořili jsme pak o obecných věcech, lépe řečeno hovořil pan Gilmore a já poslouchal. Myšlenkami jsem byl zcela vzdálen. Nyní už tu nebylo žádného vážného důvodu pro můj další pobyt v zámku. Tak proč jej rovnou neukončit? Rozhodl jsem se proto, že neprodleně odcestuji. Jakmile to bylo možné, omluvil jsem se panu Gilmorovi a vrátil se ihned do domu. Cestou do svého pokoje jsem na schodech potkal slečnu Halcombovou. Podivila se mému spěchu a zeptala se, co se stalo. Pověděl jsem jí o svém rozhodnutí.

„Ne, ne,“ prohlásila s laskavou vážností. „Odjedete od nás jako přítel. Zůstaňte ještě zde a povečeřte s námi, prožijte s námi poslední večer právě tak šťastně jako své prvé večery. Je to mé pozvání, pozvání paní Veseyové a –“ zde trochu zaváhala, „rovněž pozvání Lauřino.“

Slíbil jsem tedy, že zůstanu. Uchýlil jsem se do svého pokoje a čekal, až bude čas k večeři. Po celý den jsem se slečnou Fairlieovou nemluvil – ba ani jsem ji nezahlédl. Když jsem ji proto při příchodu do jídelny spatřil, musel jsem sebrat všechnu sílu, abych se opanoval. Slečna Fairlieová mi vyšla vstříc se svou dřívější laskavostí a podala mi ruku s onou upřímnou a otevřenou náklonností šťastnějších dnů. Její studené prsty, které se chvěly v mé ruce, její bledá tvář s rudými skvrnami, její slabý úsměv, který násilím udržovala na rtech a který odumíral, jakmile jsem na ni pohlédl, to vše mi bylo svědectvím sebezapření, s nímž udržovala navenek klid.

Pan Gilmore nám byl velmi nápomocen. Měl velmi dobrou náladu a vedl rozhovor s neúmorným vtipem. Slečna Halcombová ho odhodlaně podporovala a já činil, co jsem mohl, abych následoval jejího příkladu. Když po večeři vstaly dámy od stolu a pan Gilmore zůstal se mnou v jídelně, vrátil se sluha, který měl za úkol pátrat po stopách Anny Catherickové a paní Clementsové.

„Tak co jste zjistil?“ zeptal se ho pan Gilmore.

„Zjistil jsem, že si obě ženy na naší stanici zakoupily lístky do Carlisle.“

„Jel jste tedy ihned za nimi do Carlisle, že?“

„Ano, ale tam jsem již bohužel žádnou další stopu nenašel.“

„Ptal jste se na nádraží?“

„Ano.“

„A ve všech hostincích?“

„Ano.“

„A nechal jste sdělení, které jsem vám napsal, na policejní stanici?“

„Ano.“

„Nuže, tak jste učinil vše, co jste mohl, a já rovněž učinil vše, co jsem mohl. Dál se prozatím nedá nic dělat.“

Pak jsme se vrátili do salónu, do onoho pokoje, v němž jsem strávil nejkrásnější chvíle svého života a který po tomto večeru již nikdy více nespatřím.

Slečna Halcombová a pan Gilmore usedli ke karetnímu stolku, paní Veseyová se posadila do svého obvyklého křesla, prostě všichni se chystali strávit večer jako jindy, jen mně v tom bránily bolestné pocity. Povšiml jsem si, že slečna Fairlieová stojí nerozhodně u klavíru. Pak vzala do ruky noty a přistoupila ke mně. „Mám zahrát nějakého Mozarta, jehož jste míval tak rád?“ zeptala se mě, listujíc neklidně v notách a dívajíc se upřeně k zemi.

Než jsem jí mohl poděkovat, vrátila se rychle ke klavíru. Židle, na níž jsem obvykle vedle ní sedával, byla prázdná. Slečna Fairlieová zahrála několik taktů, pak se ohlédla na mne a znovu upřela zraky na noty. „Nesednete si na své staré místo?“ zeptala se tlumeným hlasem.

„Dovolím si, pro tento poslední večer…,“ odpověděl jsem.

„Je mi velice líto, že odjíždíte,“ zašeptala téměř neslyšitelně, s očima stále nehybně upřenýma na noty, zatím co jí prsty přebíhaly po klávesnici s horečnatou energií, jakou jsem dosud u ní nepostřehl.

„Na vaše laskavá slova nikdy nezapomenu, slečno Fairlieová, i když už bude zítřek daleko za námi.“

„Nemluvte o zítřku,“ odpověděla. „Věnujme se pro dnešek hudbě, jejíž řeč je pro nás šťastnější než naše slova.“ Rty se jí chvěly, prsty se jí začaly mást, uhodila falešný tón a hněvivě spustila ruce v klín. Slečna Halcombová a pan Gilmore překvapeně vzhlédli.

„Hrajete whist, pane Hartrighte?“ zeptala se mě slečna Halcom­bová významně. Věděl jsem, kam míří, a věděl jsem, že má pravdu. Vstal jsem a přesedl si ke karetnímu stolku. Po mém odchodu se slečna Fairlieová znovu rozehrála a její hra nabyla staré jistoty. Po celý zbytek večera již nepronesla jediné slovo. Seděla u svého klavíru a já zůstal sedět u karetního stolku. Teprve když jsme se všichni pozvedli k odchodu, přistoupila ke mně. „Budu muset zítra ráno velmi časně odjet,“ řekl jsem jí. „Budu pryč, dříve než přijdete k snídani.“

„Ne, ne,“ vpadla mi spěšně do řeči. „Neodjedete přece před snídaní, ke které přijdeme Marian i já. Nejsem taková nevděčnice a na tyto tři měsíce nezapomenu…“ Tu jí hlas selhal. Pevně mi sevřela ruku, a než jsem jí mohl dát dobrou noc, odešla.

Nazítří, krátce po půl osmé jsem sešel dolů, ale obě slečny už na mne čekaly se snídaní. Za chmurného ranního ticha jsme všichni tři usedli a snažili se jíst, snažili se hovořit. Byla to však beznadějná a marná přetvářka, a proto jsem povstal, abych ji ukončil. A když jsem podával na rozloučenou ruku slečně Halcombové, slečna Fairlieová se náhle prudce otočila a vyběhla z pokoje.

„Je to tak lépe,“ prohlásila slečna Halcombová, když se za ní zavřely dveře. „Je to tak lépe, jak pro ni, tak pro vás.“

Při loučení jsem nedokázal vyslovit všechno, co jsem měl na jazyku, vše se scvrklo v jedinou otázku: „Zasluhuji si, abyste mi napsala?“

„Zasluhujete si každou pomoc, kterou vám budu moci prokázat.“ A pevně, jako muž, mi stiskla ruku a odešla z pokoje. Obrátil jsem se k oknu, abych se dříve než tuto místnost navždy opustím, uklidnil pohledem na opuštěnou podzimní krajinu. Neuplynula ani minuta a zaslechl jsem, že se dveře znovu tiše otevírají. Srdce se mi radostí rozbušilo – z druhého konce pokoje se ke mně blížila slečna Fairlieová.

„Odběhla jsem jen do salónu, abych vám přinesla něco na památku na váš zdejší pobyt a přátele, které tu zanecháváte.“ Odvrátila hlavu a podávala mi malou kresbu besídky, v níž jsme se poprvé setkali.

„Nikdy se od této kresby neodloučím a jsem vám za ni nesmírně vděčen. Jsem vám vděčen za to, že jste mě nenechala odejít bez rozloučení.“

„Jak bych mohla? Vždyť jsme spolu strávili tolik šťastných dní!“

„Tyto dny se snad již nikdy nevrátí, ale slibte mi alespoň, že mi budete důvěřovat!“

Tu se jí zalily oči slzami a odpověděla zlomeným hlasem: „Slibuji vám to, slibuji vám to z celého srdce. A teď, prosím, teď odejděte.“ Pohlédl jsem na ni ještě naposled, jak klesla do křesla a hlavu opřela do dlaní, a opustil jsem pokoj. Dveře se zavřely, mezi námi se rozevřela hluboká propast rozloučení a obraz Laury Fairlieové již byl vzpomínkou minulosti.

Zde končí vyprávění Waltera Hartrighta.
