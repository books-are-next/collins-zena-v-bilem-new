---
title: "Dokončení příběhu v\_podáníWaltera Hartrighta"
contentType: prose
---

## 1

Když jsem dočetl vyprávění paní Catherickové, pečlivě jsem dopis zapečetil a uložil. Příštího dne ráno jsem zašel na poštovní úřad. Marianin dopis tam byl, byl však nezvykle lehký. S obavami jsem otevřel obálku: obsahovala jen malý lístek s těmito chvatně načrtnutými větami:

  

Vraťte se pokud možno ihned. Musely jsme se přestěhovat. Naše adresa je Gower’s Walk číslo 5 ve Fulhamu. Čekáme na Vás. Nemějte starosti, jsme obě zdrávy a v bezpečí. Přijeďte brzy.

Marian

Byl jsem pochopitelně velmi vylekán. Co se jen stalo? Od oka­mžiku, kdy Marian napsala dopis, uplynula již celá noc a bude trvat ještě dlouhé hodiny, než se k nim budu moci vrátit. Mohlo by se přihodit nějaké další neštěstí – a já nesmím opustit Welmingham a Knowlesbury, dříve než vyhovím zákonu.

První překážku tvořilo úřední ohledání, jehož jsem se musel osobně účastnit, i když jsem už nemusel vypovídat. Po jednání, které trvalo téměř tři hodiny, vydal soud výrok, podle něhož byla náhlá smrt sira Percivala způsobena nešťastnou náhodou a v němž bylo zdůrazněno, že soud nemohl zjistit ani příčinu požáru, ani důvod, proč sir Percival dlel v sakristii. Rozhodnut, že neztratím ani minutu, vrátil jsem se po skončeném jednání neprodleně do hostince, zaplatil účet a odjel ještě s jedním cestujícím do Knowlesbury. Byl to náhodou známý pana Merrimana. Vyprávěl mi, že sir Percival po sobě nezanechal závěť, že však stejně po něm zbylo jen blackwaterské panství, neboť majetek, který zdědil po manželce, pohltili věřitelé. Dědicem je prý bratranec, který slouží v Indii. Toto sdělení mě posílilo v přesvědčení, že jsem jednal správně, pomlčel-li jsem o baronetově podvodu, neboť se teď alespoň dostane pravoplatnému dědici majetku, o který byl před lety připraven. Kdybych byl promluvil, stejně bych tím nebyl nikomu prospěl.

Jednání u soudce v Knowlesbury dopadlo přesně podle očekávání. Žalobci se prostě nedostavili a já byl zproštěn viny. Před odjezdem jsem ještě písemně poděkoval doktorovi Dawsonovi a pak nastoupil na rychlík do Londýna.

## 2

Pozdě večer jsem dorazil do našeho nového bytu. Laura i Marian mě již očekávaly. Při pohledu na obě sestry jsem poznal, která z nich si byla vědoma nebezpečí a nesla tíhu všech starostí po dobu mé nepřítomnosti. Byla to Marian a Lauřin veselý pohled a radostný úsměv prozrazoval, že byla ušetřena zpráv o manželově strašné smrti a že jí nebyl znám ani pravý důvod náhlé změny bydliště. Když se Laura odebrala na lůžko, poděkoval jsem Marian za všechno, co učinila. Nechtěla však o tom ani slyšet.

„Jistě vás můj dopis vylekal?“ otázala se.

„Jen v prvním okamžiku. Pak jsem si uvědomil, že vám přece mohu plně důvěřovat. Nemýlím-li se, přestěhovali jste se kvůli hraběti Foskovi, že?“

„Nemýlíte se. Viděla jsem ho a co je horší, Waltře, dokonce jsem s ním mluvila.“

„Věděl, kde bydlíme? Snad k nám dokonce nepřišel?“

„Přišel. Ovšem jen k domu, ne do bytu. Řeknu vám, co se přihodilo. Doufám, že nebezpečí už minulo. Uklízela jsem něco v našem obývacím pokoji, Laura zatím malovala. Když jsem náhodou vyhlédla z okna na ulici, spatřila jsem na protějším chodníku hraběte, jak rozmlouvá s nějakým mužem.“

„Uviděl vás hrabě v okně?“

„Ne, alespoň myslím, že ne.“

„A kdo byl ten muž? Někdo cizí?“

„Nikoli, poznala jsem ho ihned, jakmile jsem se vzpamatovala z prvního úleku. Byl to majitel onoho ústavu pro choromyslné.“

„Ukazoval mu hrabě na náš dům?“

„Ne, rozmlouvali spolu, jako by se byli náhodou setkali na ulici. Pozorovala jsem je skrz záclonu. Laura si toho naštěstí ani nepovšimla, tak byla soustředěna na své malování. Oba se brzy rozešli. Už jsem doufala, že se v naší ulici setkali náhodou, ale náhle jsem spatřila, že se hrabě vrátil, zastavil proti našemu domu, vytáhl z kapsy navštívenku a tužku, něco napsal a přešel přes ulici k obchodu pod námi. Rychle jsem řekla Lauře, že jsem dole něco zapomněla, a vyběhla z bytu. Seběhla jsem dolů rozhodnuta, že ho k nám nevpustím. Ale ani se o to nepokusil. Poslal ke mně děvče z krámu s prosbou o krátkou rozmluvu. Vzkázala jsem mu, aby na mne počkal v obchodě, a vyběhla na ulici. Uviděl mě a vyšel za mnou. Byl v hlubokém smutku. Věřte mi, jakmile jsem ho spatřila zblízka, ožily ve mně vzpomínky na všechny ty strašné okamžiky v Blackwateru. Ale on se mi jen hluboce uklonil a oslovil mě, jako bychom se byli co nejpřátelštěji rozešli den předtím.“

„Pamatujete se na vše, co vám řekl?“

„Nemohu vám to opakovat. Hned se dozvíte, co řekl o vás, ale nedokážu vám opakovat slova, která se týkala mé osoby. Byla ještě horší než ona zdvořilá drzost jeho dopisu. Být mužem, udeřila jsem ho do tváře. Šla jsem s ním beze slova za nejbližší roh a tam jsem se ho zeptala, co ode mne vlastně chce. Chtěl dvě věci. Za prvé mi chtěl vyjádřit své city, nebudu-li prý mít námitek. Odmítla jsem ho vyslechnout. A za druhé chtěl opakovat varování, jež vyslovil již ve svém prvním dopise. Na mou otázku, proč je chce opakovat právě nyní, mi prohlásil, že po smrti svého přítele je nucen chránit své vlastní zájmy.“

„Co tím myslil?“

„Když se sir Percival vrátil do Londýna, nedal prý už na jeho rady a jednal neuváženě, až na to, jak hrabě prohlásil, doplatil životem. Hrabě už dříve správně předpokládal, že budete usilovat o nápravu křivdy spáchané na Lauře, a dal vás proto sledovat. Věděl, kde bydlíme, ale prozatím nic nepodnikal. Jak nás vystopoval, to mi neprozradil, když však sir Percival zahynul, pochopil, že je ohrožen a že budete proti němu chtít vystoupit. Smluvil si proto schůzku s majitelem ústavu pro choromyslné a chtěl mu ukázat místo, kde se skrývá jeho uprchlá schovanka. Tím, že by mu vydal Lauru, vás chtěl zaplést do nekonečných právních sporů, a tak vám svázat nadobro ruce. Takový byl alespoň jeho úmysl, pokud se mi přiznal. V posledním okamžiku však zaváhal…“

„A proč?“

„Je pro mě těžké to připustit, ale přece jen vám to musím říci. Věřte mi, cítila jsem se strašně ponížená, ani to nemohu vyjádřit slovy, ale jediným slabým bodem tohoto člověka je zřejmě nevysvětlitelný obdiv, který ke mně chová. A proto prý zaváhal a majitele ústavu poslal pryč, aniž mu co řekl. Ať už říká pravdu, nebo ne, ten chlapík rozhodně od něho odešel a ani jednou nevzhlédl k našemu oknu.“

„Věřím tomu, Marian, ani ten nejlepší člověk není vždy důsledný, proč by tedy měl vždy být důsledný ten nejhorší mizera? Stejně si myslím, že nás chtěl jen zastrašit. A co říkal o mně?“

„Mám vás varovat. Nemáte si s ním zahrávat, nebo ztratí trpělivost. Kdyby prý byl jeho zesnulý přítel dal na jeho rady, bylo by se úřední ohledání ve Welminghamu týkalo vašeho těla, a nikoli těla baronetova! Máte se prý spokojit s tím, co máte, a nemáte prý do ničeho strkat prsty. Jinak prý budete mít co dělat s ním. Nu, a pak se uklonil, smekl a odešel.“

„A ani se už neotočil?“

„Otočil. Na rohu se zastavil, zamával a už jsem ho nespatřila. Hned jsem si uvědomila, že tu nesmíme již zůstat ani minutu déle. Kdybych byla věděla, kdy se vrátíte, byla bych na vás snad mohla počkat. Nemohla jsem si však být ničím jista. Proto jsem řekla Lauře, že se stěhujeme do klidnější čtvrti a že to činíme za vaší nepřítomnosti proto, abychom vám uspořili starosti a práci. Laura mi pomohla při balení a Fulham jsem vybrala proto, že jsem tu kdysi chodila do školy. Řekněte mi, Waltře, jednala jsem správně? Zasloužila jsem si vaši důvěru?“

Ujistil jsem ji o své nesmírné vděčnosti. Pak, po chvilce váhání, jsem dodal: „Je tu ještě něco, s čím se musíme vyrovnat. Až dosud jste rozumně ponechala Lauru v nevědomosti o smrti jejího manžela.“

„Nemůžeme s tou zprávou ještě nějaký den počkat?“

„Ne, Marian. Bude lépe, oznámíte-li jí to teď, než aby se to dozvěděla náhodou. Ušetřte ji všech podrobností, sdělte jí to velmi šetrně, ale řekněte jí, že je mrtev.“

Marian vzdychla, na okamžik mi sevřela ruku a pak odešla z pokoje. Příštího dne již Laura věděla, že ji smrt osvobodila a že muž, jenž byl příčinou jejího neštěstí, leží v hrobě.

Jeho jméno nebylo již u nás proneseno. Zponenáhlu se náš život vracel do starých kolejí. Začal jsem znovu pracovat a pomalu spřádal plány pro další postup. Zjistil jsem si, že hrabě Fosco má svůj londýnský dům pronajat až do konce června příštího roku. Nemusel jsem se tedy obávat, že by mi do té doby unikl.

Za několik dní jsem navštívil paní Clementsovou a šetrně jí sdělil okolnosti týkající se Anniny smrti. Nebudu tu líčit smutné podrobnosti tohoto setkání. Připomnělo mi však otázku, jež dosud nebyla rozluštěna – otázku Annina otce.

Napsal jsem proto Marianiným jménem majorovi Donthornovi z Varneck Hallu, u něhož paní Cathericková sloužila před svým příchodem do Welminghamu, a požádal ho o odpověď na několik otázek. Ani jsem nevěděl, zda ještě žije, jen jsem v to doufal. Asi po dvou dnech jsem dostal od něho odpověď – žil tedy. Sděloval mi, že sir Percival Glyde do Varneck Hallu nikdy ani nevkročil a že ho ani neznal. Zato však byl v mládí majorovým důvěrným přítelem pan Filip Fairlie z Limmeridge. Nahlédnutím do staré korespondence se majorovi podařilo zjistit, že Filip Fairlie dlel ve Verneck Hallu od srpna do října 1826. Odtud odcestoval do Skotska a do Varneck Hallu se vrátil teprve po letech jako novomanžel. Porovnáním těchto údajů s určitými skutečnostmi, o nichž jsme s Marian věděli, že jsou pravdivé, dospěli jsme k závěru, který byl podle našeho názoru nesporný. Anniným otcem byl Filip Fairlie. Pobýval ve Varneck Hallu na podzim roku 1826, ve stejné době tam sloužila paní Cathericková. Anna se narodila v červnu 1827, podobala se velmi Lauře a Laura sama byla nápadně podobná svému otci. Filip Fairlie byl za svého mládí velmi hezký muž, na rozdíl od svého bratra to byl hýčkaný miláček společnosti, měl rád ženy a neměl morálních zábran, zejména pokud šlo o vztah k slabšímu pohlaví.

Těmito skutečnostmi se mi objasnila i zlomyslná poznámka paní Catherickové o paní Fairlieové v jejím dopise („taková nijaká osoba, jíž se podařilo ulovit nejhezčího muže v Anglii“). Byla to zřejmě žárlivost. A tušila vůbec někdy paní Fairlieová, čí dítě Anna byla? Marian byla přesvědčena, že její matka o tom neměla nejmenšího tušení, a dokonce je pravděpodobné, že o tom ani nevěděl sám Filip Fairlie.

Tak byla tedy vysvětlena Annina záhada. A zde také mizí tragická postava, která měla tak velký vliv na můj život, v neproniknutelných temnotách. Spatřil jsem ji poprvé jako přízrak v samotě noci. A jako přízrak zmizela rovněž v samotě smrti.

## 3

Uplynuly čtyři měsíce. Nastal duben, měsíc jara, měsíc změn. Žili jsme klidně a spokojeně v novém domově. Měl jsem úspěchy v práci, vydělával jsem více, a protože jsem byl prost úzkosti a strachu, který nás všechny předtím svíral, byl jsem také daleko vyrovnanější. Také Marian nabyla své dřívější energie a pevnou rukou vedla naši skrovnou domácnost. Nejlépe zapůsobil náš nový život na Lauru. Její vylekaný a utrápený obličej dostal novou svěžest, z očí jí zmizel strach, její krása se zase vrátila. Neštěstí, které ji kdysi tak vážně ohrozilo na duši i zdraví, zanechalo jedinou stopu. Nepamatovala se vůbec ani na jedinou událost, která se zběhla od chvíle jejího odjezdu z Blackwateru až do okamžiku, kdy jsme se setkali na limmeridgeském hřbitově. Sebemenší připomínka tohoto období u ní vyvolávala duševní skleslost, začala se chvět, slova se jí mátla a paměť začala bloudit. Jinak se však úplně zotavila, takže již připomínala onu šťastnou a bezstarostnou Lauru zašlých dnů. A tato změna v nás oživila lásku, která stále dřímala v našich srdcích. Když jsme se viděli – a to bylo samozřejmě mnohokrát za den – ostýchali jsme se jeden druhého. Naše ruce se opět začaly chvět, když se letmo setkaly. Když byla Marian s námi, naše pohledy se vyhýbaly. Když jsme byli spolu sami, upadali jsme do rozpaků a dlouho mlčeli. A když jsem se jí náhodou dotkl, rozbušilo se mi srdce jako kdysi v Limmeridge.

Byl jsem si vědom, že toto napětí musí už jednou skončit, že naše vztahy musí být nějak upraveny a že je na mně, abych v této věci učinil první krok. Protože jsme se potřebovali všichni zotavit, odjeli jsme na čtrnáct dní k moři. Asi třetího dne našeho pobytu jsem se odhodlal k rozhovoru s Marian.

„Jistě ani v nejmenším nepochybujete o tom, že Lauřiny zájmy jsou pro mne tou nejdůležitější věcí na světě,“ začal jsem. „Až se vrátíme zpět do Londýna, jsem odhodlán přinutit hraběte Foska k přiznání, jež se mi nepodařilo získat od jeho spoluviníka. Víte, že Lauru miluji a že bych byl přešťasten, kdybych se s ní oženil. V boji s hrabětem bych byl silnější, kdybych mohl bojovat za svou ženu! Souhlasíte, Marian?“

„Samozřejmě!“ odvětila.

„Osobně jsem přesvědčen, že doznání hraběte Foska je poslední příležitostí k nápravě křivdy spáchané na Lauře. Nevylučuji však, že se mýlím, snad existují jiné cesty, které by dokonce nebyly tak nebezpečné a nejisté. Co jsem se o nich napřemýšlel, ale na žádnou jsem, upřímně řečeno, nepřišel.“

„Také jsem o tom přemýšlela a nepřišla na jiné řešení.“

„Jistě jsme měli na mysli tytéž otázky. Měli bychom se teď, když Laura je opět naší bývalou Laurou, vrátit s ní do Limmeridge a spolehnout se, že ji tamní lidé poznají? Měli bychom dokázat její totožnost pomocí jejího písma? Je mnoho dalších způsobů, obávám se však, že všechny by měly za následek nekonečné soudní řízení, které by nikam nevedlo a v němž bychom nakonec nechali všechny Lauřiny peníze. A nejhorší je, že Laura sama není s to svědčit právě o té době, která je nejrozhodnější.“

„Máte určitě pravdu, Waltře. Jen si nejsem jista tím, bude-li mít váš zákrok proti hraběti, i kdyby se povedl, nějaký kladný výsledek.“

„Je tu alespoň naděje. Mezi datem jejího odjezdu z Blackwateru a datem na úmrtním listě je určitě neshoda. Zde tkví slabina celého podvodu a klíč k němu leží ve Foskových rukou. Vyrvu-li mu jej, pak jsem splnil cíl, který jsme si oba předsevzali. Neuspěji-li, pak už křivda spáchaná na Lauře nebude moci být odčiněna.“

„Bojíte se neúspěchu, Waltře?“

„Raději nebudu nic předpovídat. V hloubi srdce jsem totiž pře­svědčen, že Lauřiny naděje jsou velmi nepatrné. Vím, že její majetek je nenávratně ztracen a že záleží na vůli jejího nejhoršího nepřítele, dostane-li zpět své jméno, či nikoli. A právě proto prosím, abych si ji mohl vzít za ženu.“

Marian na mne upřela pohled plný něhy a pochopení. Pak vstala, položila mi ruku na rameno a prohlásila: „Kdysi jsem vás rozdělila, nyní to napravím.“ Pokynula mi, abych usedl, a vyšla z pokoje.

Po chvíli vešla Laura. Obličej jí zářil štěstím, oči jí planuly. Beze slova se ke mně přivinula.

Za deset dní jsme byli ještě šťastnější. Konala se svatba.

## 4

Zůstali jsme u moře ještě čtrnáct dní. Pak jsme se vrátili do Londýna. Nad námi se začaly shlukovat stíny nastávajícího zápasu.

Předně bylo nutno dozvědět se o Foskovi co nejvíce podrobností. Přečetl jsem znovu pečlivě všechna vyprávění, ale nikde jsem nezjistil, že by byl hrabě otevřeně vystoupil proti Lauře nebo že by se byl zřejmě dopustil nějakého nečestného, nebo alespoň neprozřetelného činu. Uvažoval jsem proto, na koho se obrátit o pomoc, a přitom jsem si vzpomněl na svého dobrého italského přítele, na profesora Pesku. Než jsem ho však požádal o přispění, musel jsem si napřed svého budoucího soupeře prohlédnout sám, vždyť jsem ho ještě nikdy neviděl. Tři dny po návratu do Londýna jsem se vypravil do ulice, v níž bydlil. Za okny vedoucími do ulice nebylo nikoho vidět. Obešel jsem proto dům. Jedno z oken vedoucích do zahrady bylo otevřené a z něho se ozýval hluboký hlas, který jsem podle Marianina popisu poznal jako hlas hraběte Foska. Právě cvičil své ptáčky, jako to činíval v Blackwateru. Pak hlas zmlkl, hrabě nejspíš vyšel z pokoje. Za chvíli se ozvala nějaká italská árie, zaskřípaly domovní dveře a hrabě vyšel na ulici. Přešel přes ulici a kráčel pomalu k středu města. Šel jsem za ním. Procházeli jsme ulicemi, kde byly přepychové obchody. Hrabě se zastavil před jedním optikem, chvíli nahlížel do výkladní skříně, pak vešel do krámu a po chvíli opět vyšel. V ruce měl divadelní kukátko. Po několika krocích se zastavil před divadelními plakáty, pozorně je pročítal, chvíli rozvažoval a pak zastavil kolemjedoucí drožku. „Do Opery!“ nařídil a odjel.

Přešel jsem přes ulici a podíval se na plakáty sám. Jeho pozornost zřejmě upoutalo večerní představení Donizettiho opery Lucrezia Borgia. Uvědomil jsem si, že by to byla nejlepší příležitost, jak ukázat hraběte Peskovi, a opatřil jsem proto na večer lístky. Cestou jsem nechal Peskovi v bytě vzkaz. Ve tři čtvrti na osm jsem pro něho přišel. Můj přítel již byl slavnostně oblečen, v knoflíkové dírce měl květinu a v ruce držel největší operní kukátko, jaké jsem kdy viděl.

„Jsi hotov?“ zeptal jsem se ho.

„Můžeme jít,“ odpověděl.

A vydali jsme se do divadla.

## 5

Došli jsme tam pozdě – právě zněly poslední tóny předehry. Sedadla v přízemí byla všechna obsazena; rozhlížel jsem se, kde najdu hraběte, a po chvíli jsem ho zpozoroval. Seděl na velmi dobrém místě, uprostřed třetí řady přímo za křesly. Zavedl jsem proto Pesku do krajní uličky na místo, které bylo souběžné s jeho sedadlem. Pesca dosud nevěděl, proč jsem ho přivedl do divadla, a podivil se jen, když jsem odmítl postavit se blíže k jevišti.

Zvedla se opona a začalo první dějství. Zůstali jsme na svých místech. Hrabě byl hluboce ponořen do nádherné Donizettiho hudby a nespustil zrak z jeviště.

V přestávce po prvním dějství hrabě povstal ze sedadla a rozhlížel se po divadle. Chvíli pozoroval kukátkem, chvíli bez něho. Čekal jsem, až se bude dívat směrem k nám, a pak jsem se zeptal Pesky:

„Znáš toho muže?“

„Kterého, příteli?“

„Toho velkého tlustého muže, který tamhle stojí obrácen tváří k nám.“

Pesca, který byl malý, povytáhl se na špičky a podíval se na hra­běte: „Ne, nikdy jsem toho tlusťocha neviděl. Je to nějaký slavný člověk? Proč mi ho ukazuješ?“

„Potřebuji se o něm něco dovědět. Je to tvůj krajan, hrabě – jme­nuje se Fosco. Slyšel jsi to jméno už někdy?“

„Neslyšel. Neznám ani toho člověka, ani to jméno.“

„Určitě ho nepoznáváš? Podívej se na něho pozorně. Po představení ti řeknu, proč mi na tom tak záleží.“ Pojednou jsem cítil, že nás někdo pozoruje. Ohlédl jsem se. Vedle nás stál štíhlý, plavovlasý muž s jizvou na levé tváři a prohlížel si nás. Vypadal jako cizinec. Snad také zaslechl náš rozhovor, nevím. Otočil se a pozorně se díval směrem, kterým pohlížel Pesca, na hraběte. Mezitím Pesca znovu tvrdil: „Ne, nikdy v životě jsem tohohle velkého tlusťocha neviděl. Je to někdo slavný?“

V tuto chvíli pohlédl hrabě směrem k nám a zraky obou Italů se setkaly. A tu jsem z Foskových očí vyčetl, že Pesku zná, a že se ho dokonce bojí! Fosco zbledl jako stěna, začal se chvět od hlavy až k patě a bylo vidět, že hrůzou ztratil vládu nad sebou. Muž s jizvou na tváři stál pořád vedle nás. Měl jsem dojem, že i on si všiml Foskova úleku. Výraz Foskovy tváře i nečekaný obrat, ke kterému takto došlo, způsobily, že jsem zprvu nevěděl, co říci. Z mé strnulosti mě vytrhl Pesca: „Jak se ten tlusťoch upřeně dívá! Dívá se snad na mne? Jsem snad já slavný? Jak by mě mohl znát, když já ho neznám?“

Nespouštěl jsem z hraběte zrak. V okamžiku, kdy Pesca odtrhl pohled od hraběte a porozhlédl se jiným směrem, hrabě se rychle obrátil, vyběhl z řady a zmizel z hlediště. Uchopil jsem prudce Pesku za paži a k jeho nesmírnému překvapení jsem ho vlekl za sebou k východu divadla, kde jsem chtěl být dříve než hrabě. K mému údivu nás onen neznámý cizinec předběhl, a když jsme došli do dvorany, byl již hrabě pryč. A neznámý rovněž.

„Pojďme domů,“ prosil jsem Pesku. „Musím s tebou mluvit, a to hned.“

„Probůh, co se děje? Vždyť ještě dávno není konec!“ divil se Pesca.

Vyšli jsme z divadla. Překotný Foskův útěk před Peskou ve mně vzbudil obavu, aby mi Fosco předčasným odjezdem z Londýna nadobro neunikl. Měl jsem pocit, že mu nesmím dát svobodu ani na čtyřiadvacet hodin. Proto jsem nemeškal, a jakmile jsme byli v Peskově bytě, zasvětil jsem přítele do svých záměrů, jak nej­otevřeněji jsem mohl.

„A jak ti mám k čertu pomoci, když toho člověka neznám?“ zvolal Pesca, vztahuje ke mně ruce.

„Ale vždyť on tě zná, bojí se tě a kvůli tobě utekl z divadla! To přece není jen tak, musel k tomu mít nějaký důvod. Rozpomeň se na svůj život předtím, než jsi přijel do Anglie. Sám jsi mi řekl, že jsi z politických důvodů odejel z Itálie. Nikdy ses mi o nich nezmínil a netážu se tě na ně ani nyní. Jen tě prosím, abys vzpomínal a uvědomil si, zda strach, který vyvolal u toho člověka pohled na tebe, nemá přece jen nějaké opodstatnění.“

Jaké bylo mé překvapení, když tato slova, jež se alespoň mně zdála být zcela neškodná, vyvolala u Pesky stejný účinek, jaký vyvolal u hraběte pohled na mého přítele. Jeho jindy tak růžová tvář zbledla jako křída; Pesca ode mne odstoupil, chvěje se po celém těle.

„Waltře! Ty ani nevíš, co ode mne žádáš!“ zašeptal.

„Promiň mi, jestliže jsem ti nevědomky způsobil bolest. Uvědom si však, jak nesmírně ublížil hrabě Fosco mé ženě. Uvědom si, že tato křivda může být odčiněna jen tehdy, přinutím-li ho, aby učinil přiznání. Hovořil jsem v jejím zájmu, Pesko, promiň mi proto. Už o tom nebudeme mluvit.“

Vstal jsem a chystal jsem se k odchodu. Než jsem došel ke dveřím, Pesca mě zarazil: „Počkej! Nech mě, ať se uklidním. Musím si to všechno rozmyslit, vždyť ty ani nevíš, jak a proč jsem odjel z vlasti.“

Vrátil jsem se na svou židli. Pesca přecházel pokojem a mluvil sám k sobě – italsky. Po delší chvíli ke mně přistoupil a položil mi ruce na ramena: „Řekni mi upřímně, Waltře, nemůžeš se tomu chlapíkovi dostat na kobylku jiným způsobem než s mou pomocí?“

„Opravdu nemám jiné cesty,“ odvětil jsem.

Tu Pesca odešel ke dveřím, otevřel je, vyhlédl na chodbu, znovu je zavřel a vrátil se ke mně.

„Od okamžiku, kdy jsi mě zachránil, patří ti můj život. Ale to, co ti teď řeknu, znamená, že jej opravdu kladu do tvých rukou.“

Smrtelná vážnost, s níž hovořil, mě přesvědčila o naprosté pravdivosti jeho slov.

„Vezmi na vědomí,“ začal Pesca, „že si nevzpomínám vůbec na jakoukoli souvislost mezi oním člověkem a svou minulostí, kterou si nyní kvůli tobě ve své mysli znovu vybavuji. Zjistíš-li snad nějakou takovou souvislost z mého vyprávění ty sám, pak si ji nech pro sebe a nic mi neříkej. Nechci o tom ani slyšet! Řekl jsem ti, že jsem opustil Itálii z politických důvodů. Jistě jsi slyšel nebo četl o evropských tajných politických spolcích. Nuže, členem takového spolku v Itálii jsem byl i já. Do Anglie jsem přišel z rozkazu svého prezidenta. Stal jsem se emigrantem, čekal jsem a čekám dodnes. Mohou mě odvolat zítra a mohou mě odvolat i za deset let. Nezáleží mi na tom. Žiji zde v Anglii, živím se vyučováním řečí a čekám. Sdělím-li ti jméno spolku, tak neporuším žádnou přísahu. Jen vkládám svůj život do tvých rukou. Jestliže se doví někdo třetí, co ti nyní sdělím, pak jsem synem smrti, jako že tu my dva sedíme.“

Nato mi zašeptal několik vět, které musím zachovat v tajnosti. Pro usnadnění nazvu jeho spolek „Bratrstvo“.

„Cíl Bratrstva je obdobný jako cíl podobných politických spolků – zničit tyrany a dosáhnout uznání práv lidu. Ale stanovy Bratrstva se liší od stanov všech ostatních politických spolků. Jednotliví členové se neznají. V každé zemi je prezident, který má sekretáře. Prezidenti a sekretáři znají členy, ale ti se navzájem znají jen tehdy, považují-li to prezident nebo sekretáři za vhodné nebo nutné. Členové Bratrstva neskládají přísahu, mají však na těle zvláštní znamení. Každý člen se musí čtyřikrát do roka hlásit u svého prezidenta nebo sekretáře, zda nemají pro něho nějaký úkol. Zrada Bratrstva nebo služba cizím zájmům se trestá smrtí. Trest vykoná jiný člen Bratrstva; může to být cizinec, který k tomu účelu přijel z druhého konce světa, nebo i nejbližší přítel, o němž ani nevíme, že je členem Bratrstva. Někdy se trest odloží, někdy následuje hned po vykonané zradě. Naší první povinností je umět čekat a druhou umět uposlechnout daného rozkazu. Když jsem ještě žil v Itálii, byl jsem určitý čas sekretářem Bratrstva a všichni členové, kteří byli tehdy představeni prezidentovi, byli představeni také mně.“

Počínal jsem mu rozumět; viděl jsem, kam svým vyprávěním míří.

„Pozoruji, že jsi již dospěl k určitému závěru,“ pokračoval Pesca. „Neříkej mi nic, nezasvěcuj mě do svých myšlenek. A teď ti ukážu ono znamení; nedá se nijak odstranit.“

Pesca si vyhrnul rukáv až k rameni, pozdvihl paži a ukázal mi v podpaží kulaté znamení, vypálené do kůže.

„Muž s takovým znamením je členem Bratrstva. Muž, který Bratrstvo zradil, je dříve či později odhalen a zjištěn buď svým prezidentem, nebo sekretářem, kteří ho znali. A takto odhalený muž je ztracen. Žádný zákon na světě ho nezachrání. Pamatuj si, co jsem ti řekl, vyvoď si z toho závěry, jaké budeš chtít, ale z toho, co odhalíš, mi nic neříkej. Nevnucuj mi odpovědnost, které se děsím a která – o tom jsem přesvědčen – mi nepřísluší. Říkám ti naposled: Jestliže mě ten muž, jehož jsi mi v Opeře ukázal, zná, pak se tak změnil nebo přestrojil, že ho dnes už nepoznávám. Nevím, proč je v Anglii a co tu dělá. Nikdy jsem ho neviděl, nikdy jsem neslyšel jméno, které mu podle tebe patří. Víc ti neřeknu. A teď mě nech o samotě. To, co se stalo a co jsem ti řekl, mě rozrušilo tak, že potřebuji klid. Až se příště sejdeme, tak už snad budu zase oním starým veselým Peskou!“

Nato klesl do křesla, odvrátil se ode mne a skryl obličej v dlaních. Než jsem odešel, ujistil jsem ho: „Tvé tajemství nikdy nikomu nesvěřím, buď bez obav. Smím k tobě zítra přijít? Třeba v devět hodin?“

„Přijď,“ přitakal a vzhlédl ke mně. „Přijď, nasnídáme se spolu, než půjdu ke svým žákům.“

„Dobrou noc, Pesko!“

„Dobrou noc, příteli!“

## 6

Když jsem vyšel z Peskova bytu, bylo deset hodin v noci. Uvědomil jsem si, že mám na vybranou buď se ihned, ještě teď v noci, vypravit za hrabětem, nebo vyčkat do rána, a tak se vydat v nebezpečí, že navždy ztratím příležitost získat důkaz o podvodu, jehož obětí se Laura stala. Bylo mi nad slunce jasné, proč hrabě tak překotně odešel z divadla. Třeba jsem neviděl znamení na jeho paži, byl jsem přesvědčen, že je členem Bratrstva – vždyť poznal Pesku! A to, že Pesca ho nepoznal, neznamenalo nic, vždyť jeho tvář mohla za léta doznat takových změn, které rozpoznání vyloučily. Rozhodl jsem se proto jít neprodleně k Foskovi. Předtím jsem však musel učinit jisté bezpečnostní opatření. Hrabě by totiž byl schopen mě klidně zabít, jen aby odstranil nepohodl­ného svědka. Nejbezpečnější zárukou pro mne tedy byl dopis, v němž bych uvedl svůj názor na Foska a jenž bych svěřil do bezpečných rukou. Napsal jsem proto Peskovi list tohoto znění:

„Muž, jehož jsem ti ukázal dnes večer v Opeře, je podle mého názoru členem Bratrstva, jež kdysi zradil. Ihned si ověř toto mé tvrzení. Jméno, pod nímž žije v Anglii, znáš. Bydlí ve Forest Road číslo 5, St. John’s Wood. Ve jménu našeho přátelství tě žádám, abys bez milosti a bezodkladně použil proti tomuto muži moci, která Ti je svěřena. Odvážil jsem se všeho, všechno jsem ztratil a svůj neúspěch zaplatil životem.“

Pak jsem psaní podepsal a vložil do obálky, na niž jsem napsal tento příkaz: „Neotvírej dopis do 9 hodin ráno. Jestliže do té doby nedostaneš ode mne zprávu nebo mě neuvidíš, pak úderem deváté zlom pečeť a přečti si obsah.“ Pak jsem dopis zapečetil a sešel dolů k domácímu, abych našel posla, který by zašel k Peskovi. Nabídl se jeho syn. Přikázal jsem mu, aby si vzal ihned drožku, odevzdal dopis, vyžádal si písemné potvrzení o převzetí a ihned se ke mně vrátil. Chlapec neprodleně odejel. Vrátil jsem se nahoru do bytu a připravil se na odchod. Pak jsem vešel do pokoje k Marian. Dosud ani nevěděla o mém předčasném příchodu.

„Ty ses ale vrátil brzy!“ divila se. „Jistě jsi odešel před koncem?“

„Ano. Nečekali jsme s Peskou na konec. Kde je Laura?“

„Bolela ji dnes večer hlava a šla dříve spát.“

Vtom vešel chlapec, kterého jsem poslal k Peskovi. Podal mi lístek, na němž bylo napsáno: „Tvůj dopis jsem obdržel. Neuvidím-li Tě do stanovené hodiny, zlomím pečeť.“

Vložil jsem lístek do náprsní tašky. Marian mě bedlivě pozorovala.

„Jak vidím, padne dnes v noci rozhodnutí,“ zašeptala váhavě.

„Ano, je to naše jediná a poslední naděje.“

„Ale já tě tam samotného nepustím, Waltře, půjdu s tebou! Neodmítej mě proto, že jsem žena! Půjdu s tebou! Počkám v kočáře!“

„Chceš-li mi opravdu pomoci,“ odmítl jsem, „zůstaň zde u Laury. Nebudu tak mít o ni starosti a budu se moci soustředit na svůj úkol.“

Marian naléhala dále, ale neustoupil jsem. Rozloučil jsem se s ní, seběhl ze schodů a nastoupil do čekajícího kočáru. Podíval jsem se na hodinky. Bylo jedenáct. Nesměl jsem už ztratit ani minutu.

Dojeli jsme k cíli za necelou čtvrthodinu. Vystoupil jsem z drožky nedaleko Foskova domu, zaplatil kočímu a šel ke vchodu. Když jsem se blížil ke dveřím, zpozoroval jsem, že proti mně k nim kráčí z druhé strany nějaký muž. Minuli jsme se pod plynovou lucernou. Ihned jsem v něm poznal onoho cizince s jizvou na tváři a myslím, že i on poznal mne. Neřekl však nic a pomalu kráčel dál. Byl tu náhodou? Sledoval snad hraběte už z Opery? Čekal jsem několik okamžiků, až zmizí z dohledu, a pak jsem zazvonil. Bylo za deset minut půl dvanácté – dost pozdě na to, aby se mě hrabě zbavil výmluvou, že je již na lůžku. Když služebná otevřela dveře, podal jsem jí navštívenku a vzkázal hraběti, že s ním chci mluvit o důležité záležitosti. Služebná se za chvíli vrátila s dotazem, o jakou záležitost jde. Odpověděl jsem, že o tom mohu mluvit jenom s hrabětem. Znovu odešla, znovu se vrátila a tentokráte mě vyzvala, abych vstoupil.

## 7

Hala nebyla osvětlena, ale ve sporém světle svíčky, kterou služebná přede mnou nesla, jsem viděl, jak z jednoho pokoje vychází starší žena. Vrhla na mne jedovatý pohled a pomalu stoupala po schodišti, aniž odpověděla na mou úklonu. Určitě to byla hraběnka Fosková. Služebná mě zavedla do pokoje, z něhož hraběnka právě vyšla. Octl jsem se tváří v tvář hraběti Foskovi.

Byl ještě ve fraku, jen kabát měl přehozený přes židli. U nohou měl kufr a cestovní vak, po pokoji byly roztroušeny knihy, časopisy, šaty a jiné věci. Na stolku u dveří stála klec s bílými myškami. Ve Foskově tváři se stále ještě zračil úlek, jeho hlas i pohled byly plny podezření a celé jeho chování bylo ovlivněno strachem a nejistotou.

„Co si přejete, pane Hartrighte? Skutečně si neumím představit, co vás sem tak pozdě vede!“ oslovil mě.

Nepokrytá zvědavost, s níž na mne pohlížel, mě přesvědčila, že si mě v Opeře nepovšiml. Zahlédl zřejmě napřed Peska a do té doby, než odešel z divadla, už asi nikoho jiného nevnímal. Z mého jména mu sice bylo jasné, že jsem k němu nepřišel s přátelskými úmysly, nebyl si však zřejmě vůbec vědom skutečného dosahu mé návštěvy.

„Jsem rád, že jsem vás dnes zastihl. Zdá se mi, že odjíždíte?“

„Souvisí snad vaše návštěva s mým odjezdem?“

„Do jisté míry ano.“

„Víte snad, kam jedu?“

„Ne, vím jenom, proč odjíždíte z Londýna.“

Hrabě prošel rychle kolem mne, zamkl dveře a vložil klíč do kapsy.

„My dva se přece známe velmi dobře z vyprávění,“ řekl hrabě. „Uvědomil jste si, že si se mnou nemůžete zahrávat?“

„Uvědomil. A nepřišel jsem, abych si s vámi zahrával. Přišel jsem v záležitosti, v níž jde o život nebo smrt, a věřte, i kdyby byly dveře, jež jste právě zamkl, otevřené, nic by mě nemohlo přinutit k odchodu!“

Postoupil jsem několik kroků doprostřed pokoje a postavil se proti němu zády ke krbu. Hrabě si přitáhl židli ke stolu a usedl na ni, opíraje se levou rukou o desku stolu.

„Jde o život nebo smrt,“ opakoval. „Tato slova budou možná pro vás znamenat víc, než si myslíte. Co tím chcete říci?“

„Přesně to, co jsem řekl.“

Na čele mu vyvstaly krůpěje potu. Jeho levá ruka se sunula ke hraně stolu. V zásuvce stolu trčel klíč.

„Tak vy tedy víte, proč odjíždím z Londýna,“ pokračoval. „Můžete mi tedy prozradit příčinu mého odjezdu?“ Při těchto slovech pomalu otočil klíčem a odemkl zásuvku.

„Mohu učinit ještě víc. Mohu vám tu příčinu ukázat, budete-li si přát!“

„Jak jen mi ji chcete ukázat?“

„Vyhrňte si rukáv na levé paži a uvidíte ji tam!“

V té chvíli se po jeho tváři rozlila táž smrtelná bledost jako před několika hodinami v divadle. Neřekl jediné slovo, ale jeho levá ruka pomalu vysunula zásuvku a tiše do ní vklouzla. Slyšel jsem, jak z ní vytahuje nějaký těžký předmět. Pak nastalo úplné ticho, tak naprosté, že bylo slyšet, jak bílé myšky tiše přebíhají v kleci. Můj život visel na nitce a já to věděl.

„Neunáhlujte se!“ řekl jsem. „Dveře jsou zamčeny, vidíte, že se ani nehýbám, že mám prázdné ruce. Počkejte ještě okamžik! Mám toho více na srdci.“

„Řekl jste toho už dost,“ prohlásil s ledovým klidem, který mnou otřásl více, než kdyby byl vztekle vybuchl. „Potřebuji chvíli, abych se mohl soustředit. O čem myslíte, že přemýšlím?“

„Myslím, že to vím.“

„Přemýšlím o tom, zda bych neměl zvětšit nepořádek v tomto pokoji tím, že bych vám vyrazil mozek z lebky!“

Kdybych se byl v této chvíli pohnul, jistě by byl splnil svou výhrůžku.

„Doporučuji vám, abyste si napřed přečetl lístek, který mám u sebe, a abyste se teprve pak rozhodl.“

Můj návrh zřejmě vzbudil jeho zvědavost. Pokynul hlavou. Vyňal jsem z náprsní tašky Peskův lístek a podal mu jej.

Hrabě si jej přečetl. Jiný muž by byl potřeboval vysvětlení, hrabě však nikoli. Výraz jeho obličeje se změnil a pomalu vytáhl levici ze zásuvky.

„Nezamykám ještě svou zásuvku, pane Hartrighte, a netvrdím, že nesplním, čím jsem vám pohrozil. Musím však uznat, že jste chytřejší, než jsem si myslil. Tak k věci, pane! Zřejmě něco ode mne chcete!“ A tázavě na mě pohlédl.

„Ano, chci a jsem odhodlán to od vás dostat!“

„Za nějakých podmínek?“

„Bez podmínek!“

Ruka mu znovu vklouzla do zásuvky.

„Takhle se honíme dokolečka a ten váš chytrý mozek je opět v nebezpečí. Vyjadřujete se trochu příliš ukvapeně, račte se mírnit! Zastřelím-li vás zde ve svém domě, pak mi hrozí menší nebezpečí, než kdybych vás odtud propustil, nepřijmete-li ovšem mé podmínky. Nemáte teď co činit s mým zesnulým přítelem, stojíte tváří v tvář Foskovi! Kdyby mé bezpečí záviselo od životů třeba dvaceti pánů Hartrightů, klidně bych je obětoval. Uvědomte si to, je-li vám život milý! A nyní chci od vás slyšet odpověď na tři otázky. Vyslechněte je, jsou pro náš rozhovor nezbytné. A zodpovězte mi je, je to nezbytné pro mne! Za prvé, kde jste získal onu informaci, s níž jste sem přišel a která může a nemusí být pravdivá?“

„Na tuto otázku vám neodpovím.“

„Nevadí, však si to zjistím. Za druhé: řádky, jež jste mi dal přečíst, nejsou podepsány. Kdo je psal?“

„Muž, na něhož se mohu vším právem spolehnout a jehož vy se můžete plným právem bát!“

Má odpověď ťala do živého. Bylo vidět, jak se mu ruka v zásuvce zachvěla.

„Kolik času mi dáváte, než bude pečeť rozlomena?“ položil hrabě třetí otázku.

„Dost času na to, abyste vyhověl mým požadavkům.“

„Vyjádřete se jasněji. V kolik hodin bude pečeť zlomena?“

„Zítra ráno v devět hodin.“

„Dobře jste to na mne nalíčil, pane Hartrighte! Do té doby nebudu mít pas v pořádku a nemohu odjet z Londýna. Předpokládám, že k tomu nedojde dříve? To si konečně budu moci zjistit, mohu si vás tu nechat jako rukojmí a vy si sem dáte ten dopis poslat, dohodneme-li se ovšem. A teď mi řekněte, co si vlastně přejete.“

„Řeknu vám to. Můj požadavek je jednoduchý a stručný. Jistě víte, čí zájem jsem k vám přišel hájit?“

Usmál se a nedbale pokynul rukou. „Pokusím se to uhádnout. Jistě jde o zájem jisté dámy!“

„Nikoli, hájím tu zájem své manželky!“

Tu se na jeho tváři objevil první upřímný výraz – výraz napro­stého údivu. Už jsem v jeho očích nebyl nebezpečným člověkem. Ihned zavřel zásuvku, zkřížil paže na prsou a poslouchal mě s posměšným výrazem v obličeji.

„Jak dobře víte,“ pokračoval jsem, „zjistil jsem po dlouhých měsících skutečnosti, z nichž vyplývá, že původcem toho neslýchaného podvodu jste vy. Nemá smysl, abyste to zde popíral. Vaší pohnutkou bylo získání deseti tisíc liber. Nechte si svou kořist, nebudu se o ni s vámi přít, jsou to nečestně získané peníze…“

„Okamžik, pane Hartrighte,“ přerušil mě hrabě. „To vaše morální kázání snad může mít účinek v Anglii, ponechte si je tedy pro sebe a pro své krajany, na mne neplatí. Těch deset tisíc liber bylo dědictví odkázané mé manželce zesnulým panem Fairliem. Myslím, že bychom o tom nemuseli diskutovat. Vraťme se raději k vašim požadavkům. Co ode mne chcete?“

„Za prvé: abyste v mé přítomnosti sepsal a podepsal prohlášení o tom, jak jste mou manželku připravil o jméno i majetek.“

„To by tedy byl požadavek číslo jedna,“ prohlásil hrabě a po­zdvihl ukazováček.

„Za druhé žádám, abyste mi dal důkaz nespočívající jen na vašem osobním tvrzení, z něhož by byl patrný den odjezdu mé ženy z Blackwateru do Londýna.“

„Ale, ale. Jak vidím, vystihl jste naši slabinu,“ poznamenal hrabě s klidnou tváří. „Ještě něco?“

„Prozatím nic.“

„Dobrá. Uvedl jste své požadavky, teď si vyslechněte mé! Při­pusťme, že vašim požadavkům vyhovím – ovšem za určitých podmínek. Napíšu vám prohlášení, které si přejete, a dám vám důkaz, jaký požadujete. Doufám, že vám postačí dopis mého zesnulého přítele, v němž mi vlastní rukou oznamuje den a hodinu příjezdu své ženy do Londýna. Mohu vás také poslat k muži, u kterého jsem objednal kočár, v němž jsem přivezl vaši manželku z nádraží. Neupamatuje-li se vozka, pak by snad mohla posloužit kniha objednávek. To vše učiním, ale jen za určitých podmínek. První podmínkou je, že já i hraběnka Fosková opustíme tento dům, až uznáme za vhodné – a vy nám nebudete klást překážky. Druhou podmínkou je, že tu se mnou počkáte do sedmi hodin, kdy sem přijde pan Rubelle. Dáte mu písemný příkaz pro vašeho přítele, aby sem poslal ten váš dopis. Počkáte, až vám pan Rubelle odevzdá dopis, a pak poskytnete mně a mé ženě půlhodinu k odjezdu. Po uplynutí této lhůty jste volný. A za třetí mi dáte zadostiučinění za to, že jste se vetřel do mých soukromých záležitostí, a za tón, jehož jste použil při našem rozhovoru. Dobu a místo souboje vám určím písemně, jakmile budu v bezpečí na evropské pevnině. To jsou mé podmínky. Přijímáte je, ano, či ne?“

„Přijímám,“ odpověděl jsem, „ale s jednou výhradou.“

„S jakou?“

„Týká se onoho zapečetěného dopisu,“ odvětil jsem. „Trvám na tom, abyste jej neotvíral a za mé přítomnosti zničil.“

„Souhlasím,“ odpověděl hrabě po chvilce uvažování. „Tato výhrada nestojí za spor.“

Pak vstal ze židle a jakoby rázem se osvobodil od napětí, které jej po celou tu dobu ovládalo. Zhluboka si oddychl, rozpřáhl paže a prohlásil: „Byla to pěkně ostrá šarvátka. A teď se račte posadit, pane Hartrighte. V budoucnu náš čeká nové střetnutí na život a smrt, ale proto nemusíme být nyní k sobě nezdvořilí. Dovolte mi, abych zavolal svou manželku.“ Přikročil ke dveřím, odemkl je a zavolal: „Eleanoro!“ Vzápětí vešla dáma s jedovatým pohledem. Hrabě nás představil a požádal, aby mu připravila silnou kávu. „Musím tu něco pro pana Hartrighta sepsat a k tomu mám zapotřebí jasnou hlavu.“

Hraběnka se lehce uklonila, jednou povýšeně mně a jednou oddaně manželovi, a tiše vyklouzla z pokoje. Hrabě přistoupil k psacímu stolu, položil na něj několik listů papíru, připravil si pera a začal přecházet po pokoji, dokud mu hraběnka nepřinesla kávu.

„Mohu vám nabídnout šálek?“ zeptal se mě, než usedl. Odmítl jsem. „Snad se nebojíte, že vás otrávím!“ zavolal s výsměchem v hlase. Pak namočil pero do kalamáře, položil před sebe prvý list a s rozmachem začal psát. Hodiny plynuly jedna po druhé a hrabě neustále psal. Po celou tu dobu jsem seděl a nespouštěl z něho zrak. Ten člověk měl nesmírnou a nezdolnou energii. Psal téměř bez přerušení, jen chvílemi si usrkl kávy. Odbila jedna hodina, druhá, třetí, čtvrtá – a hrabě neustával odkládat na psací stůl jeden popsaný list po druhém. Krátce po čtvrté jsem zaslechl, jak prudce zaskřípalo pero, hrabě vyskočil ze židle jako mladík a pohlédl na mne s vítězným výrazem: „Hotovo, pane Hartrighte! Jsem se svým dílem nadmíru spokojen. Teď ještě překontroluji, co jsem napsal, přečtu vám to, pak se na hodinku prospím a v sedm sem přijde pan Rubelle. Záležitost s dopisem vyřídíme do osmi hodin a po osmé bude odjezd!“

Pak srovnal popsané listy, opravil nebo doplnil některé údaje a nakonec mi s divadelním přednesem a divadelními gesty přečetl své prohlášení. Nato mi napsal jméno a adresu majitele stáje, od něhož najal kočár, a odevzdal mi dopis sira Percivala datovaný 25. července a obsahující zprávu o chystaném příjezdu lady Glydové do Londýna na den 26. července. Potvrdí-li tedy ještě i vozka, že 26. července, tedy den po domnělé Lauřině smrti, vezl lady Glydovou z nádraží, budou naše průkazní prostředky úplné.

„Je čtvrt na šest,“ řekl hrabě, pohlédnuv na hodiny. „Právě čas, abych si na hodinku zdříml. Omluvte mě na chvíli. Požádám hraběnku, aby vám dělala společnost.“

Ani jsem neodpověděl. Věděl jsem, že volá hraběnku jen proto, aby měl jistotu, že neuteču z domu. Hraběnka vešla do pokoje, usedla do křesla a hrabě se zatím natáhl na pohovku a za minutu už spokojeně spal. Hraběnka vzala se stolu knihu a pohlédla na mne s nenávistným výrazem ženy, která nikdy nezapomíná a nikdy neodpouští. „Naslouchala jsem vašemu rozhovoru s mým manželem,“ zasykla. „Kdybych byla já na jeho místě, ležel byste tu mrtev na koberci.“ Po těchto slovech rozevřela knihu a do chvíle, kdy se její manžel probudil, ke mně ani nevzhlédla, ani nepromluvila. Hrabě se vzbudil přesně za hodinu. Křepce seskočil z pohovky, vyzval hraběnku, aby šla připravit zavazadla, a sám pokračoval v balení, z něhož ho vyrušil můj noční příchod.

Svíčky již byly dávno zhasnuty a do pokoje vnikalo ranní slunce. Krátce po sedmé zazvonil domovní zvonek a po chvíli vešel do pokoje cizinec s černým plnovousem. Hrabě ho představil jako pana Rubella. Pak mu zašeptal několik slov a nechal nás o samotě. Pan Rubelle mě požádal o příkazy. Napsal jsem Peskovi, aby zapečetěný dopis odevzdal doručiteli, a předal jsem tento svůj vzkaz panu Rubellovi. Mezitím se vrátil hrabě, který se šel převléci do cestovního obleku. Podíval se na adresu a prohlásil: „Věděl jsem to!“ a zlostně na mne pohlédl. Od tohoto okamžiku již se mnou nepromluvil. Dobalil zavazadla, pak prohlížel mapy a jízdní řády, dělal si poznámky a netrpělivě se díval na hodiny. Krátce před osmou hodinou se pan Rubelle vrátil se zapečetěným dopisem. Hrabě si jej pozorně prohlédl, ujistil se, že dopis nebyl otevřen, a pak jej v krbu spálil. „Plním svůj slib, ale my dva budeme ještě mít spolu co činit!“ řekl chladně.

Drožka již čekala před domem. Pan Rubelle a služebná snesli zavazadla a po nich sešla dolů i hraběnka Fosková, zahalená do hustého závoje. Nevěnovala mi sebemenší pohled a beze slova nasedla do kočáru. Hrabě mě před odchodem zatáhl do kouta a na rozloučenou pravil: „Možná, že budu od vás žádat zadostiučinění, dříve než čekáte. A ještě něco. Když jsem naposledy viděl slečnu Halcombovou, vypadala velmi špatně. Opravdu mi dělá starost! Pečujte o její zdraví, snažně vás o to prosím.“ Pak mi mocně stiskl ruku a bez dalšího vyšel z pokoje. Šel jsem ho s panem Rubellem vyprovodit až k východu a viděl, jak se za ním zavřela dvířka kočáru a ten se pomalu rozjel. Dívali jsme se za ním. Náhle projel okolo domu jiný kočár jedoucí stejným směrem. Z okna vyhlédl cestující a byl to opět cizinec z Opery, cizinec s jizvou na levé tváři.

„Počkáte tu se mnou půl hodiny,“ vyzval mě pan Rubelle. Vrátili jsme se do salónu. Neměl jsem sebemenší chuť se s ním bavit. Položil jsem proto před sebe Foskovo prohlášení a přečetl si historii zločinu, jak ji napsal jeho původce.

## 8

Foskovo prohlášení bylo sepsáno nabubřelým slohem, vlastním tomuto člověku. Bylo by zbytečné, kdybych je zde uvedl doslova, s většinou událostí jsme již dostatečně seznámeni. Z jeho pamětního spisu jsem se mezi jiným dočetl, že sám opsal první Marianin dopis londýnskému advokátovi, že hraběnka omámila Lauřinu komornou, aby si mohla přečíst dopisy, které jí Marian svěřila, že hrabě sám povolal do Blackwateru paní Rubellovou, jež mu byla naprosto oddána. Zvlášť podrobně byl popsán způsob, jakým byla provedena záměna Anny Catherickové s Laurou. Hrabě vylákal s hraběnčinou pomocí 24. července Annu Catherickovou z jejího bytu pod záminkou, že jí umožní setkání s Laurou. Když pak Anna přišla do Foskova domu a místo Laury tam našla hraběnku, osobu zcela neznámou, zmocnil se jí náhle podvědomý strach, který v ní vyvolal takový srdeční záchvat, že ji museli uložit ihned na lůžko a povolat lékaře. Foskův plán sice počítal s Anninou smrtí a hrabě byl ochoten ji v případě potřeby i urychlit, ale chtěl ovšem, aby smrt nastala až za několik dní po Lauřině příjezdu do Londýna. Náhlé zhoršení Annina zdravotního stavu vyvolané jejím rozrušením a její nečekaně rychlá smrt způsobily pochopitelně komplikace, vždyť Laura přijela do Londýna den po své „smrti“, tedy den po smrti Anny Catherickové. Hrabě ji odvezl z nádraží přímo do domu pana Rubella a tam dva jím podplacení svědci vydali prohlášení o tom, že je duševně chorá. Když Laura seznala, že byla podvedena, že Marian v domě není, zhroutila se. Fosco jí dal lék, ve kterém byl uspávací prostředek, a pod vlivem tohoto prostředku zůstala Laura přes celou noc až do odpoledne druhého dne ve stavu naprostého omámení. Ještě v noci ji paní Rubellová převlékla do Anniných šatů a večer 27. července ji, ještě zpola omámenou, odvezla s hrabětem jako Annu Catherickovou do ústavu. Její příjezd sice vzbudil podiv, ale nikoli podezření dík lékařským dobrozdáním, jejímu šatstvu i celkové podobě se zesnulou Annou.

## 9

Když jsem dočetl toto vskutku nezvyklé líčení, uplynula již předepsaná půlhodina. Pan Rubelle se podíval na hodinky, vstal, uklonil se mi a já odešel z domu. Ani jeho, ani jeho manželku jsem již nikdy víc nespatřil.

Za čtvrt hodiny jsem byl doma u svých drahých. Několika málo slovy jsem Lauře a Marian vylíčil průběh dnešní noci i její výsledek a spěchal ihned k majiteli stáje, jehož jméno mi hrabě dal. Byl to ochotný člověk, který mi bez námitek vyšel vstříc. Ve své knize objednávek našel u 26. července 1850 záznam: „Zavřený kočár ve dvě hodiny u hraběte Foska, Forest Road číslo 5. – John Owen.“ Na dotaz, kdo to je John Owen, sdělil mi majitel, že tak se jmenuje vozka, který tehdy jel s kočárem. Byl právě náhodou ve stáji. Zeptal jsem se ho, zda si nepamatuje, jak v červenci minulého roku vezl z Forest Road nějakého pána na nádraží.

„Na to se teda nepamatuju, mladej pane,“ odvětil vozka.

„Snad si tedy vzpomenete na toho pána? Byl to velký a značně silný člověk.“ Vozkova tvář se rozjasnila. „Tak na toho se teda pamatuju. Byl to nejtěžší zákazník, jakýho sem kdy vezl. Hrozně spěchal, a dokonce mi dal moc pěkný zpropitný, že sem mu hodně rychle sehnal kufry tý jeho paničky.“

„A viděl jste tu paní? Jak vypadala? Byla mladá, nebo stará?“

„Víte, tehdy tam bylo moc lidí a velkej ruml, tak už ani nevím, jak vypadala. Nemůžu se na ni vůbec upamatovat, jediný co znám, je její jméno!“

„Vy si pamatujete její jméno?“

„Ano. Jmenovala se lady Glydová.“

„Jak jste si to zapamatoval, když jste zapomněl, jak vypadala?“

Muž se usmál a rozpačitě přešlápl z nohy na nohu. „Abych vám řekl pravdu, mladej pane, nebyl sem tehdy moc dlouho ženatej a má stará se za svobodna jmenovala zrovna tak jako ta panička – Glydová. Už ani nevím, kdy to bylo, zda ve dne, nebo v noci, ale můžu přísahat, že sem vezl toho tlustýho pána a že se ta panička jmenovala Glydová, jako má stará, to teda můžu.“

Uvědomil jsem si, že nyní držím všechny trumfy v ruce a že nastala vhodná chvíle k odhalení celého podvodu. Vzal jsem majitele stáje stranou a vysvětlil mu, jak naléhavě potřebuji jeho knihu zakázek i osobní svědectví jeho vozky. Dohodli jsme se, že John Owen bude po tři dny k mé dispozici a z knihy objednávek jsem opsal příslušnou stránku, jejíž pravost mi potvrdil. Měl jsem nyní při sobě všechny doklady, které jsem potřeboval. Odešel jsem proto rovnou k panu Kyrlemu, abych mu sdělil výsledek svého pátrání a oznámil, že nazítří ráno hodlám s Laurou odjet do Limmeridge a tam prosadit, aby její strýc veřejně uznal její totožnost. Pan Kyrle byl mým odhalením nadmíru udiven a velmi pochvalně se vyslovil o mém postupu. Bez váhání prohlásil, že pojede s námi do Limmeridge.

Odjeli jsme ranním vlakem, Laura, Marian, já, pan Kyrle, jeden jeho úředník a John Owen. Po příjezdu do Limmeridge jsme se odebrali do Toddova dvora. Byl jsem pevně rozhodnut, že Laura nevstoupí do zámku, dokud ji strýc neuzná přede všemi za svou neteř. Dovedete si představit, jak byla paní Toddová rozčilena. Nechal jsem tam Lauru s Marian a s Johnem Owenem a s panem Kyrlem jsme odešli do limmeridgeského zámku.

Ani zde nemohu v plném rozsahu vypsat rozhovor, který jsme měli s panem Fairliem. Tentokráte jsem byl neústupný. Pan Fairlie se zprvu pokoušel svým obvyklým způsobem jakékoli rozhodnutí odložit. Vytáčel se, kličkoval a nakonec fňukal jako rozmazlené děcko: „Jak jsem mohl vědět, že Laura žije, když mi řekli, že nežije? S největší radostí bych ji tady uvítal, ale dopřejte mi trochu času, ať se z toho mohu vzpamatovat. Vypadám snad na to, že pospíchám do hrobu? Ne? Tak proč mě tam ženete?“ Nakonec jsem ho postavil před dvě možnosti. Buď se podrobí mým podmínkám a dá ihned své neteři plné zadostiučinění, nebo se budu domáhat uznání její totožnosti soudní cestou, což by znamenalo veřejný skandál. Pan Kyrle, na něhož se pan Fairlie obrátil o pomoc, mu jasně řekl, že mu nezbývá než vybrat jednu z navržených cest. Nato se pan Fairlie pochopitelně rozhodl pro možnost, která byla pro něho pohodlnější, a s náhlým výbuchem energie prohlásil, že není natolik silný, aby snesl další týrání, a ať si tedy děláme, co chceme.

Nato jsme sepsali s panem Kyrlem výzvu určenou všem nájemcům limmeridgeského panství, kteří se účastnili pohřbu, aby se příštího dne do jednoho dostavili do zámku. Dopis jsme dali panu Fairliemu k podpisu. Zbytek dne jsem pak strávil sepsáním stručného vylíčení celého případu.

## 10

Konečně nastal den, kdy Laura opět vstoupila do limmeridgeského zámku. Shromáždili jsme se v pokoji, v němž se obvykle podávala snídaně. Když tam Laura a Marian vešly, všichni přítomní povstali. Na jejich tvářích byl patrný údiv a místnost se rozšuměla překvapenými hlasy. Byl dokonce přítomen i pan Fairlie, po jeho boku stál pan Kyrle a za ním komorník, držící v jedné ruce lahvičku s vonnou solí a v druhé bílý kapesník napuštěný kolínskou vodou.

Zahájil jsem shromáždění výzvou k panu Fairliemu, aby prohlásil, že jsme se sešli na jeho přání a s jeho souhlasem. Pan Fairlie rozpřáhl paže a s pomocí pana Kyrleho a komorníka povstal. Pak řekl: „Dovolte, abych vám představil pana Hartrighta. Jak víte, jsem neustále churav a pan Hartright bude tak laskav a vše vám vysvětlí za mne. Jde tu skutečně o velmi trapnou záležitost. Vyslechněte ho, prosím, a nehlučte.“ Po těchto slovech klesl zpět do křesla a hledal záchranu ve svém voňavém kapesníku.

Prostými slovy jsem vylíčil celý příběh o tom, jak byla Laura podvodným způsobem zbavena jména, majetku i svobody a podal zprávu o baronetově smrti a o své svatbě s Laurou. Po mně povstal pan Kyrle a prohlásil, že z právního hlediska je případ zcela jasný, že Lauřina totožnost je potvrzena nade vši pochybnost.

„Jste všichni téhož názoru?“ otázal jsem se.

Odpověděla mi bouře radostných výkřiků. Všichni obstoupili Lauru a radostně jí tiskli ruce. Byla tím tak dojata, že jsem ji nakonec musel vyvést z pokoje a svěřit do Marianiny péče. Pak jsme se všichni odebrali na hřbitov, kde jsem dal odstranit nepravdivý nápis na náhrobku a na jeho místo bylo vtesáno jméno Anny Catherickové.

Večer jsme se rozloučili s panem Kyrlem, jeho úředníkem a voz­kou, kteří se vraceli do Londýna ještě večerním vlakem. Po jejich odjezdu nám byl doručen nehorázný vzkaz pana Fairlieho, v němž nám vyjádřil své blahopřání a dotazoval se, jak dlouho ještě hodláme setrvat v jeho domě. Vzkázal jsem mu, že cíle, pro který jsme do jeho domu šli, je již dosaženo, a že se nemusí obávat, že by nás ještě kdy v životě viděl nebo o nás slyšel. Odešli jsme pak ihned ze zámku, přenocovali u našich přátel na Toddově dvoře a nazítří ráno odjeli, doprovázeni celou vesnicí, zpět do Londýna.

## 11

K řetězu událostí spínajícímu tento příběh musím dodat ještě dvě. Jeden z mých přátel, jemuž jsem byl zavázán díky za své zaměstnání, mě požádal, abych zajel za něho do Paříže a zjistil tam podrobnosti o jistém novém vynálezu týkajícím se tisku ilustrací. Budu-li mít úspěch, bylo mi slíbeno pevné zaměstnání v časopise, pro nějž jsem kreslil. Do Paříže jsem necestoval sám. Můj přítel Pesca se v poslední chvíli rozhodl, že pojede se mnou. Od oné noci v Opeře ještě nenabyl své dřívější bezstarostnosti a doufal, že ho krátký pobyt v Paříži trochu rozptýlí.

Svůj úkol jsem splnil za čtyři dny. Pátý den jsem chtěl věnovat prohlídce Paříže. Bydleli jsme s Peskou ve stejném hotelu, ale neměli jsme pokoje v témže poschodí. Bydlil jsem v druhém a Pesca nade mnou ve třetím. Pátého dne ráno jsem šel nahoru pro Pesku, ale již když jsem stoupal po schodech vzhůru, povšiml jsem si, jak se dveře jeho pokoje otevřely, a zaslechl jsem, jak Pesca tlumeně praví: „To jméno si pamatuji, ale toho muže neznám. Viděl jste v Opeře, že ten muž byl tak změněn, že jsem ho ani nemohl poznat. Oznámím vaši zprávu příslušným místům, více učinit nemohu.“

„To také není třeba,“ odpověděl druhý hlas. Pak se dveře otevřely dokořán a na chodbu vyšel onen cizinec s jizvou na levé tváři, jehož jsem naposledy zahlédl v kočáře před Foskovým domem. Uklonil se mi, když jsme se míjeli, tvář měl bledou jako křída a křečovitě svíral zábradlí, když sestupoval po schodišti.

Vešel jsem k Peskovi. Můj přítel se choulil v rohu pohovky a měl jsem pocit, jako by se ode mne odtahoval, když jsem k němu přistoupil.

„Neruším tě? Nevěděl jsem, že jsi tu měl někoho ze svých přátel!“

„To nebyl žádný přítel. Viděl jsem ho dnes poprvé a také naposled.“

„Přinesl špatné zprávy?“

„Strašné zprávy, Waltře! Vraťme se do Londýna, nechci tu už vůbec zůstat, mrzí mě, že jsem sem jel. Příhody mého mládí na mne těžce doléhají. Chtěl bych na ně zapomenout, ale ony nezapomínají na mne!“

„Dobře tedy, odjedeme, ale dříve než po obědě to nepůjde. Ne­chtěl by ses mezitím trochu projít?“

„Ne, počkám na tebe tady. Prosím tě jen o jedno, odjeďme ještě dnes domů.“

Odešel jsem od něho ujistiv ho, že ještě dnes odpoledne opustíme Paříž. Předešlý večer jsme si řekli, že navštívíme chrám Notre Dame. V celé Paříži nebylo místa, po jehož prohlídce bych tolik toužil, a tak jsem se tam nyní vydal sám.

Kráčel jsem k onomu památnému místu podél Seiny a po cestě jsem míjel i slavnou pařížskou márnici – „la morgue“ –, v níž se vystavují mrtvoly, jejichž totožnost nebyla dosud zjištěna. U dveří se tísnil rozčilený dav. Zřejmě něco vzbudilo zvědavost i dychtivost chodců. Nebýt toho, že jsem náhodou zaslechl úryvek rozhovoru tří návštěvníků, kteří právě vyšli z márnice, byl bych pokračoval bez zastávky za svým cílem. Ale oni se zmínili totiž o tom, že v márnici je vystavena mrtvola neobyčejně silného muže s podivným znamením na levé paži.

Jakmile jsem zaslechl tato slova, zařadil jsem se mezi zvědavce a čekal, až krok za krokem dojdu k oné velké skleněné tabuli, která odděluje mrtvé od živých. Měl jsem nejasné tušení, že jiná pomsta než má sledovala mého protivníka od Opery ke dveřím jeho domu a odtud až do Paříže. A už jsem stál za první řadou diváků a mohl pohlédnout za skleněnou stěnu. Vskutku, tam bez hnutí, neznámý a vydán napospas nenasytné zvědavostí přihlížejících, ležel hrabě Fosco! Byl zabit ranou nože nebo dýky přímo do srdce. Jiných známek násilí na jeho těle nebylo, kromě dvou řezných ran v podobě T na levé paži na místě, na němž jsem u Pesky viděl znamení jeho Bratrstva. Oblek, který byl pověšen nad Foskou, nasvědčoval, že si byl vědom nebezpečí, jež mu hrozilo – byl to oblek prostého francouzského řemeslníka. Jak jsem později zjistil, bylo jeho tělo vyloveno ze Seiny. Neměl při sobě nic, z čeho by se dalo zjistit jeho jméno, původ, bydliště. Ruka, která vedla smrtící ránu, nebyla nikdy odhalena a rovněž tak nikdy nebyly odhaleny důvody, které byly příčinou vraždy.

Jsem však přesvědčen o tom, že můj předpoklad byl správný a že ony řezné rány v podobě T znamenaly „traditore“ – zrádce. Příštího dne byl hraběnce Foskové doručen anonymní dopis. Hraběnka pak dala manželovo tělo odvézt a pohřbila je na pařížském hřbitově Père Lachaise.

## 12

Po návratu z Paříže jsme žili klidně a spokojeně. Mé výdělky plně stačily pro naši skromnou domácnost. V únoru příštího roku se nám narodilo první dítě – syn. Když bylo malému Walterovi šest měsíců, musel jsem odjet na čtrnáct dní do Irska. Ráno patnáctého dne jsem se vrátil domů, ale nikoho jsem tam nenašel. Na stole leželo psaní, z něhož jsem se dozvěděl, že Laura a Marian odcestovaly i s dítětem den předtím do Limmeridge, že tam mám za nimi neprodleně přijet a nemám se ničeho obávat. Bližšího vysvětlení se mi dostane teprve v Limmeridge.

Byl ještě čas stihnout ranní vlak. Téhož dne odpoledne jsem byl v Limmeridge. Jak velké bylo mé překvapení, když jsem v zámku zastihl Lauru a Marian, jak se tam zařizují, jako by byly doma.

„Proč jste se sem tak náhle rozjely?“ vyhrkl jsem. „Ví vůbec pan Fairlie…!“

Marian mě přerušila uprostřed věty. Pan Fairlie totiž náhle zemřel a pan Kyrle ihned uvědomil Lauru o jeho smrti a vyzval obě sestry, aby se bez průtahů rozjely do Limmeridge. Teprve teď jsem si uvědomil velkou změnu, k níž v našem životě došlo. Po dlouhých strastiplných měsících jsme se vrátili, Marian, Laura i já, tam, kde jsme se poprvé setkali, a před námi se rozprostírala budoucnost ozářená sluncem klidu a míru.
